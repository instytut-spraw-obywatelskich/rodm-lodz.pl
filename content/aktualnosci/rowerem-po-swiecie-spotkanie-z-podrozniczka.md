+++
date = 2020-09-03T22:00:00Z
main_image = "/v1599222783/rodm/strona_RODM_m0vuwq.jpg"
slug = "rowerem-po-swiecie-spotkanie-z-podrozniczka"
title = "Rowerem po świecie – spotkanie z podróżniczką"

+++
### **„Za dwadzieścia lat bardziej będziesz żałował tego, czego nie zrobiłeś, niż tego, co zrobiłeś”** – **napisał kiedyś Mark Twain. Wszystkich, którzy chcieliby dowiedzieć się, co zrobić, żeby nie żałować i jak ruszyć w pierwszą daleką podróż rowerową, zapraszamy na spotkanie. Gościem będzie Monika Orzeł, która przejechała ponad 2000 km bez szczególnych przygotowań. Najważniejsze to zrobić ten pierwszy krok, do czego zachęca Regionalny Ośrodek Debaty Międzynarodowej w Łodzi i Klub Podróżników Keja.**

Czy w podróż po świecie można ruszyć bez większego przygotowania? Czy ten pierwszy krok naprawdę musi być tym najtrudniejszym? A może wystarczy spakować kilka niezbędnych przyborów i ruszyć przed siebie? Bohaterka naszego spotkania przekonuje, że na szlaku rowerowym wszystko jest możliwe

Witaj przygodo! Podróż rowerem tylko na pierwszy rzut oka może przypominać tę samochodową „tylko wolniej”. Rower to spotkanie z tym, co lokalne i autentyczne dla danej kultury. Zamiast klimatyzacji czuć wiejskie powietrze, zamiast modnych restauracji stołujemy się u miejscowych, a zamiast jedzenia przekąsek na stacjach zrywa się dzikie owoce.

Oprócz tego są jeszcze rozmowy. Dużo rozmów i pytań lokalnej społeczności: „Skąd jedziecie?”, „Czy macie gdzie spać?”, „Jak się żyję w Polsce?”. I nagle okazuje się, że jesteśmy sobie bliżsi niż mogłoby się wydawać – mówi Monika. I my o tę bliskość, o każdą przebitą oponę oraz każdą niezwykłą sytuację zapytamy.

**Na spotkanie podróżnicze „Świat kręci się jak koło do roweru, czyli jak wyruszyć w podróż jednośladem po świecie” zapraszamy w środę, 09.09.2020 r. o godzinie 19:00 w Keja Pub (ul. Kopernika 46). Wstęp wolny.**

Uczestnicy debaty:

• **Monika Orzeł** – nigdy nie odmawia przygodom, pracuje, aby podróżować, podróżuje, aby doświadczać, rower jest nieodłącznym elementem jej życia, również na co dzień. Zawodowo związana z Łódzką Specjalną Strefą Ekonomiczną, jako specjalistka ds. pozyskiwania i obsługi inwestora.

• **Piotr Kaźmierczak** – moderator debaty, konsultant Regionalnego Ośrodka Debaty Międzynarodowej w Łodzi.