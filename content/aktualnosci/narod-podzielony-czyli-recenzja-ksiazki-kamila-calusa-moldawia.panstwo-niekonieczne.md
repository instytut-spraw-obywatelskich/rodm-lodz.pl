+++
date = 2021-01-24T23:00:00Z
draft = true
main_image = "/v1611597841/rodm/RODM_Recenzja_Kamil_Ca%C5%82us_qdkdcs.jpg"
slug = "narod-podzielony-czyli-recenzja-ksiazki-kamila-calusa-moldawia-panstwo-niekonieczne"
title = "Naród podzielony, czyli recenzja książki Kamila Całusa „Mołdawia. Państwo niekonieczne”"

+++
**Książka „Mołdawia. Państwo niekonieczne” swoim tytułem, mapami zamieszczonymi na pierwszych stronach oraz opisem wydawcy sugerować może publicystyczno-naukowy charakter publikacji. Bez wątpienia treść obfituje w wątki polityczne, wydarzenia historyczne czy rozważania dotyczące tożsamości społeczeństwa. Jednak jest to napisany bardzo plastycznym językiem, poruszający reportaż.**

Kamil Całus. Analityk. Dziennikarz. Podróżnik. Autor przedstawia nam mołdawskie realia z perspektywy osób reprezentujących różne grupy wiekowe. Te, które pierwszą młodość przeżyły kilka dekad wstecz, odwołują się do życiowego doświadczenia, które pozwala im spojrzeć na otaczającą rzeczywistość z szerszej perspektywy: wspomnieć dawną południowo-zachodnią granicę Związku Radzieckiego, porównać rzekę Prut, kreślącą obecnie granicę między Rumunią i Mołdawią, do Muru Berlińskiego czy przywołać kontrole lokalnych oddziałów KGB. Tych osób jest w Mołdawii najwięcej. Wiele osób z młodszych pokoleń emigrowało – głównie do Rosji i Włoch.

Region mołdawski, jako obszar powiązany historycznie i kulturowo, obecnie znajduje się w granicach terytorialnych północno-wschodniej Rumunii, zachodnio-południowej Ukrainy oraz Republiki Mołdawii. Fakt ten rzutuje na lokalne relacje i wykształcone więzi społeczne. Doskonale obrazuje to jedno z wydarzeń opisanych przez autora publikacji. W południe, 6 maja 1990 r., na godzinę przed sześciogodzinnym otwarciem granicy między Mołdawią (wówczas nadal stanowiącą część Związku Radzieckiego) a Rumunią, tłumnie zgromadzona po obu stronach granicy społeczność obsypała Prut kwiatami. Rzeka pokryła się kolorowym dywanem, niczym łąka w czerwcowym słońcu. W przeciwieństwie do ziemi pozbawionej roślinności tworzyła barwny most, który _w kilka minut miał symbolicznie zasypać dzielącą naród rumuński od niemal półwiecza przepaść_. Więź, która później już nie ujrzała światła dziennego. Z jakie powodu? Tego też się dowiadujemy. Jednak autor nie przyspiesza biegu zdarzeń. Rzeczywistość poznajemy stopniowo i chronologicznie.

![](https://res.cloudinary.com/inspro/image/upload/v1611598122/rodm/moldawia_RODM_okladka_e65v3x.jpg)

Szara komunistyczna rzeczywistość. Losy obywateli otoczonych fortyfikacjami i wysokim płotem z drutu kolczastego. A do tego wszechobecne papierosy. [_Ach, doina i ten jej paskudny zapach. Nieco tylko lepszy od aromatu znanych w całym ZSRR i pozbawianych filtra biełomorkanałów, które palił notorycznie między innymi Wilk ze znanej sowieckiej bajki. _](https://www.rodm-lodz.pl/aktualnosci/k-calus-moldawia-panstwo-niekonieczne/ "https://www.rodm-lodz.pl/aktualnosci/k-calus-moldawia-panstwo-niekonieczne/")Dodatkowo winnice. Sentyment. Bryndza. Korupcja. Emigrujące rodziny i depopulacja…

Zagłębiając się w lekturze, czytelnik nie pozostaje wyłącznie obserwatorem, lecz odnosi wrażenie bezpośredniego uczestnictwa w opowiadanych wydarzeniach. Autor zaraża nas emocjami, euforią tańca i smutkiem znikającej nadziei. Zadumą, wzruszeniem i momentami niezrozumienia. To niezwykle wciągająca historia. Państwo niepodległe i suwerenne, a jednocześnie pełne sprzeczności. Ukazane z zupełnie innej perspektywy. Upadły ogród ZSRR.

Na jej przeczytanie polecam wygospodarować dłuższy wieczór.

![](https://res.cloudinary.com/inspro/image/upload/v1607458432/rodm/Adriana_Baranowska_RODM_d8yy2t.jpg)

**Autorka**: Adriana Baranowska

Politolożka, studentka Uniwersytetu Warszawskiego. Jej zainteresowania naukowe koncentrują się wokół funkcjonowania jednostek samorządu terytorialnego oraz aktywności obywatelskiej. Wiedzę teoretyczną uzupełnia doświadczeniem zdobytym podczas licznych praktyk w administracji publicznej. Uczestniczka wielu szkoleń i przedsięwzięć prospołecznych. Aktywnie zaangażowana w organizacjach studenckich oraz inicjatywach lokalnych. Prywatnie miłośniczka języka japońskiego.

**Foto:** Zespół RODM Łódź

Zadanie publiczne współfinansowane przez Ministerstwo Spraw Zagranicznych RP w konkursie „Regionalny Ośrodek Debaty Międzynarodowej 2019-2021”.

Publikacja wyraża jedynie poglądy autora/ów i nie może być utożsamiana z oficjalnym stanowiskiem Ministerstwa Spraw Zagranicznych RP.