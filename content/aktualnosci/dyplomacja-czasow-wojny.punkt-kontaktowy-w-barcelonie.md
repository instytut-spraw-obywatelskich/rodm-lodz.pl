+++
date = 2020-06-05T22:00:00Z
draft = true
main_image = "/v1591438118/rodm/Fot.11_na_strone_RODM_rjqoy7.jpg"
slug = "dyplomacja-czasow-wojny-punkt-kontaktowy-w-barcelonie"
title = "Dyplomacja czasów wojny. Punkt kontaktowy w Barcelonie"

+++
## 📜✒️Cykl historyczny - [#DyplomacjaCzasówWojny](https://www.facebook.com/hashtag/dyplomacjaczas%C3%B3wwojny?source=feed_text&epa=HASHTAG&__xts__%5B0%5D=68.ARBGHv06gMDPAP6cd_qLlWcu3dciHV2_8SSgZBiyVLxZ_itchJhmv3nux0NGgK91KtHYU0Brr3ZXP7EknCFcfZXgOQVB75RYqTHjyUzma4tPbuyw7ehIuuq7ek6Wha37paxxhIQzuJij148U9QmX1sdAC4i7hCkVPRuWWuJRoCyF3oXkQVL_JeUvit877a4Ovcr_i1H1LiEm9bbb8QL7WQ-wrpsMVQMM9ihAm3Q5a7snfVklcesGPJCSx1X9aU5JeOSrL2ZnBlYeOgdgm7X77hFXV57IR6Z9gfVNhq9hLGfdJ_tDEod04DsaOt_ONRwmFxWCDygDH5aW9KfGvRAkJIc&__tn__=%2ANK-R) 🕰⌛️

**Wojna radykalnie zmieniła funkcje i zadania polskich konsulatów honorowych. W okresie pokoju placówki te, kierowane przez konsulów niebędących z reguły obywatelami polskimi, niemających statusu urzędników państwowych i niepobierających za swą pracę stałej pensji, koncentrowały się na promocji gospodarczej Polski. Zadanie to po wybuchu wojny przestało być aktualne.** 

Po wrześniu 1939 blisko 130 istniejących na świecie konsulatów honorowych zajęło się przede wszystkim uchodźcami z terenu Polski oraz opieką nad miejscową Polonią.

Przed nowymi zadaniami w szczególny sposób stanęli konsulowie honorowi w krajach leżących na trasach cywilnych i wojskowych uchodźców z zaatakowanej Polski. Polskie placówki udzielały napływającym niezbędnych informacji, pomagały znaleźć schronienie i transport, chroniły uciekinierów z obozów internowania. Do najbardziej aktywnych należał konsulat honorowy RP w Barcelonie kierowany przez konsula Eduardo Rodón y Blasa. Placówka stanowiła punkt kontaktowy dla obywateli polskich, cywilów i wojskowych, którzy w latach 1939-1942 przedostawali się nielegalnie z Francji do Hiszpanii z zamiarem dotarcia przez Portugalię do Wielkiej Brytanii. Konsulat organizował dla nich zakwaterowanie, fałszywe dokumenty i transport do Madrytu oraz udzielał pomocy osobom, które zostały przez Hiszpanów aresztowane. Polska pracownica kontraktową konsulatu Wanda Morbitzer wspominała: _„Uchodźcy podchodzili do Barcelony nocą, tak żeby wejść do miasta z rannym ruchem i jak najprędzej odnaleźć nasz adres. Mała klitka naszego biura z archiwum zmieniła wygląd: zjawił się zapas herbaty, mleka kondensowanego, sucharów. Maszynka elektryczna do gotowania, druga do golenia, żelazko i farba do włosów dla niektórych bezwarunkowych blondynów”_.

Ilustracja: Konsul Eduardo Rodón y Blasa i Wanda Morbitzer na balkonie konsulatu honorowego RP w Barcelonie (lata 30.)