+++
date = 2020-12-07T23:00:00Z
draft = true
main_image = "/v1607457216/rodm/Bia%C5%82oru%C5%9B_Polska_Ukraina_RODM_sloldw.png"
slug = "wspolpraca-transgraniczna-Polska-Bialorus-Ukraina-w-obliczu-pandemii-covid-19"
title = "Współpraca transgraniczna Polska-Białoruś-Ukraina w obliczu pandemii COVID-19"

+++
#### **Złożoność współpracy między Polską, Ukrainą i Białorusią jest następstwem co najmniej kilku czynników. Liczne bariery wpływają na bezpośrednie relacje państw, oddziałują na Unię Europejską, a także na mieszkańców, organizacje społeczne i podmioty gospodarcze.**

Wydarzenia historyczne odciskają piętno na stosunkach międzypaństwowych do dziś. Sytuacja społeczno-polityczna na Ukrainie (ruchy nacjonalistyczne) i Białorusi (tendencje autorytarne) oraz granica Unii Europejskiej przebiegająca między Polską a dwoma wschodnimi sąsiadami dodatkowo utrudniają wzmacnianie relacji. Nie bez znaczenia jest także bliskość geograficzna Rosji oraz jej wpływy na Białorusi i Ukrainie. Rozbieżności kulturowe, zauważalne różnice w wartościach polityczno-społecznych oraz odmienna perspektywa współpracy stają się czynnikami wzmagającymi napięcia między państwami.

Obecne zróżnicowanie Polski pod względem światopoglądowym, gospodarczym i społecznym wynika przede wszystkim z wydarzeń historycznych: rozbiorów Rzeczypospolitej i szeregu narastających różnic między zaborami oraz powojennych zmian granic państwa. Mimo słabszej pod wieloma aspektami ściany wschodniej Polski, istnieją stosunkowo duże asymetrie potencjału i konkurencyjności gospodarek wschodniej Polski i zachodniej Białorusi oraz Ukrainy, różnice w poziomie innowacyjności, zaangażowania i aktywności w kontekście podejmowanych przedsięwzięć.

**Rys historyczny**

Współpraca transgraniczna państw, bazująca na przyjętych programach i finansowaniu zewnętrznym, rozpoczęła się w 2004 r.[\[1\]](#_ftn1) Pierwsza edycja programu (2004-2006) była możliwa na skutek wsparcia finansowego z dwóch źródeł. Polska w tym okresie korzystała z Europejskiego Funduszu Rozwoju Regionalnego, natomiast Białoruś i Ukraina – z dofinansowania TACIS CBC (_Technical Assistance for the Commonwealth of Independent States_), programu pomocy dla byłych republik radzieckich i Mongolii – z wyłączeniem Litwy, Łotwy i Estonii.

Przystąpienie Polski do UE oraz przyjęcie przez państwa członkowskie programu Partnerstwa Wschodniego w 2009 roku (obejmującego stopniowe włączanie do realizowanych polityk unijnych, pogłębianie współpracy oraz integrację rynków Armenii, Azerbejdżanu, Białorusi, Gruzji, Mołdawii i Ukrainy) skutkowało intensyfikacją współpracy. Kolejne dwie edycje programu współpracy transgranicznej zostały zrealizowane z funduszy Europejskiego Instrumentu Sąsiedztwa i Partnerstwa (EISP). Kooperacja regionów odbywała się w ramach Programu Sąsiedztwa INTERREG IIIA/Tacis CBC Polska-Białoruś-Ukraina 2004-2006 (_Neighbourhood Programme Poland-Belarus-Ukraine INTERREG IIIA/Tacis CBC 2004–2006_) oraz Programu Współpracy Transgranicznej Polska-Białoruś-Ukraina 2007-2013 (_ENPI Cross-border Cooperation Programme Poland-Belarus-Ukraine 2007-2013_).

**Współczesna perspektywa**

Obecnie realizowany Program Współpracy Transgranicznej Polska-Białoruś-Ukraina 2014-2020 (_The ENI Cross-border Cooperation Programme Poland-Belarus-Ukraine 2014-2020_) jest kontynuacją istniejącego wcześniej współdziałania regionów oraz próbą zwiększenia zjednoczenia obszarów, poprawy skuteczności rozwiązywania problemów i optymalnego wykorzystania zasobów. Główną osią zainteresowań wnioskodawców są: dziedzictwo kulturowe, wymiana doświadczeń i integracja regionalna[\[2\]](#_ftn2). Program realizowany jest w ramach Europejskiego Instrumentu Sąsiedztwa (EIS), który zastąpił wcześniej istniejący EISP. Uwzględniając wysokość finansowania, jest to największy program transgraniczny na lądowych granicach UE[\[3\]](#_ftn3).

Katalizatorem działań są także współzależności samorządów Polski i Ukrainy (porozumienia dwustronne). Wszystkie obwody Ukrainy mają podpisane umowy o współpracy transgranicznej z jednostkami samorządu terytorialnego w Polsce. Ponadto, każde z polskich województw posiada partnera lub partnerów na poziomie obwodów po stronie ukraińskiej.

Łódź prowadzi stałą, dynamiczną współpracę partnerską z ukraińskimi miastami: Lwowem i Odessą[\[4\]](#_ftn4). Regionami partnerskimi województwa łódzkiego są: obwód czerniowiecki, obwód odeski, obwód winnicki oraz obwód wołyński[\[5\]](#_ftn5). Przykładem działań podejmowanych w 2019 r. z obwodem winnickim jest projekt _Aktywny Nauczyciel z Pasją_ oraz wizyta delegacji województwa łódzkiego z okazji Dnia Niepodległości Ukrainy[\[6\]](#_ftn6). Obecnie województwo łódzkie zaliczane jest do jednego z najbardziej aktywnych partnerów zagranicznej współpracy regionalnej z Ukrainą[\[7\]](#_ftn7).

Ponadto w ramach projektu _Łódzkie dla Biznesu_ realizowane są aktywności międzynarodowe: targi, misje gospodarcze i wizyty studyjne, m.in. na Ukrainie i Białorusi. Przykładem jest program _LODZKIE GO! Nowe rynki dla kluczowych branż Województwa Łódzkiego_ oraz przeprowadzane spotkania z zagranicznymi podmiotami gospodarczymi[\[8\]](#_ftn8). Bilateralne aktywności na linii województwo łódzkie-Białoruś obejmują przede wszystkim Mińsk oraz obwód witebski. Łódzka Agencja Rozwoju Regionalnego S.A., której 98,43% akcji należy do województwa łódzkiego, współorganizowała wiele wydarzeń mających na celu wzmacnianie rozwoju gospodarczego, w tym rynku pracy. W 2018 r. spółka współtworzyła koncepcję dotyczącą analizy trzech branż (branża rolno–spożywcza, odzieżowa, IT), współprowadziła misje informacyjno-organizacyjne oraz misje gospodarcze, a także współorganizowała spotkania B2B.

**Obszary działania a ochrona zdrowia**

Wspólne działania dotyczą wielu obszarów funkcjonowania regionów i jednostek. Zdecydowanie najwięcej środków finansowych przeznaczano na rozwój gospodarczy regionów, budowę nowej infrastruktury technicznej, intensyfikację zagospodarowania przestrzennego, wzmacnianie dziedzictwa kulturowego obszarów, nowe możliwości edukacyjne, wzrost atrakcyjności inwestycyjnej i turystycznej oraz integrację mieszkańców. Wymienionym kwestiom poświęcane były także teksty naukowe[\[9\]](#_ftn9).

W obecnym okresie programowania współpracy transgranicznej, obejmującym cztery główne cele tematyczne (dziedzictwo, dostępność, bezpieczeństwo oraz granice), uwypuklić należy priorytet _3.1 Wsparcie dla rozwoju ochrony zdrowia i usług socjalnych_. Jest on tym bardziej istotny z uwagi na trwającą pandemię COVID-19. Przed 2020 r. obszar ochrony zdrowia nie był maksymalnie eksploatowany. Dynamiczne rozprzestrzenianie się wirusa SARS-CoV-2 zmieniło priorytety we wszystkich obszarach funkcjonowania państw i organizacji ponadnarodowych. Nastąpiły znaczne modyfikacje przeznaczenia środków finansowych zaplanowanych w budżetach jednostek oraz reorientacja wyznaczonych celów. Wyzwaniem wszystkich krajów stało się ograniczenie zasięgu wirusa oraz niwelowanie skutków pandemii.

**Zmiany 2020**

Ważną zmianą w realizacji EIS była nowelizacja rozporządzenia Komisji Europejskiej dotycząca programów współpracy transgranicznej. W odpowiedzi na sytuację kryzysową spowodowaną pandemią w kontekście współpracy transgranicznej: zmienione zostały obciążenia budżetowe wobec państw członkowskich, wprowadzono możliwość dodatkowego finansowania projektów dotyczących działań podejmowanych na skutek pandemii oraz uelastycznienie przewidzianych kwot finansowania programów[\[10\]](#_ftn10). Celem modyfikacji założeń było umożliwienie przystosowywania się do nowych warunków i skutecznego reagowania na potrzeby poszczególnych sektorów rynkowych.

Całkowite wsparcie finansowe UE wobec Ukrainy na rzecz niwelowania skutków pandemii do października 2020 r. wyniosło 190 mln euro. Ponadto UE nawiązała z Ukrainą ściślejszą współpracę reagowania kryzysowego, zapraszając państwo do uczestnictwa w Komitecie ds. Bezpieczeństwa Zdrowia UE (jako słuchacza) oraz umożliwiono państwu korzystanie z systemu wczesnego ostrzegania i reagowania w kontekście koronawirusa[\[11\]](#_ftn11). Nowe możliwości spowodowały opcję korzystania z doświadczeń państw członkowskich oraz wzmacniania integracji, także z Polską.

Państwa członkowskie we współpracy z WHO przekazały na wzmocnienie ochrony zdrowia w krajach sąsiedztwa wschodniego 30 mln euro. Dodatkowo, w ramach współpracy z Białoruskim Czerwonym Krzyżem, przekazano 11,3 mln euro organizacjom pozarządowym m.in. w celu wspomagania placówek oświatowych w nauczaniu zdalnym[\[12\]](#_ftn12).

Ograniczenia związane z pandemią wpłynęły na zmianę zakresu działań zaplanowanych w Programie Współpracy Transgranicznej Polska-Białoruś-Ukraina – zawieszono konferencje naukowe oraz szkolenia dla beneficjentów. Sytuacja kryzysowa spowodowała uelastycznienie reguł przyznanych środków, w szczególności odnośnie projektów medycznych oraz zapewnienie o uwzględnieniu kryzysowych okoliczności w ocenie realizacji projektów[\[13\]](#_ftn13). Ponadto przeznaczono dodatkowe środki pieniężne na realizowane projekty medyczne, tym samym poszerzając ich zakres. W ramach wyszczególnionych dwunastu projektów z zakresu opieki zdrowotnej zakupiono dodatkowy sprzęt medyczny oraz wyposażenie umożliwiające sprawniejsze funkcjonowanie placówek medyczno-leczniczych[\[14\]](#_ftn14).

**Inicjatywy oddolne**

Widoczna jest także bezpośrednia współpraca jednostek samorządu terytorialnego omawianych państw (porozumienia gmin i miast). Na skutek realizowanych projektów, powstają kolejne mikrosieci powiązań. Działania sprzyjają wzmacnianiu kapitału społecznego obszarów oraz kształtowaniu społeczeństwa obywatelskiego. Dodatkowo w obszarze współpracy transgranicznej należy podkreślić rolę organizacji pozarządowych angażujących się w realizację projektów, chętnie współpracujących z sąsiednimi obszarami oraz inicjujących własne projekty. Od 2007 r. polskie organizacje pozarządowe intensywnie wspierają działania prorozwojowe na Ukrainie, przede wszystkim skoncentrowane na umacnianiu demokracji i społeczeństwa obywatelskiego. Granty zostają przyznawane przez m.in. Fundację Batorego, Fundację Roberta Schumanna, Instytut Spraw Publicznych, PAUCI czy Fundację dla Demokracji[\[15\]](#_ftn15). Program Dla Białorusi, realizowany przez Fundację Batorego, przyznaje dotacje dla organizacji wzmacniających partycypację obywatelską na Białorusi w wysokości do 15 tys. euro na okres 12 miesięcy[\[16\]](#_ftn16). Fundacja dla Demokracji współfinansuje z programu RITA projekty, które przyczyniają się do _długotrwałych zmian demokratycznych, społecznych i gospodarczych w krajach objętych programem_, w tym na Ukrainie i Białorusi[\[17\]](#_ftn17). Organizacje nie zaprzestały dofinansowywania inicjatyw w czasie pandemii. Jednym z projektów, który uzyskał dofinansowanie wiosną 2020 r. w ramach programu RITA były _BARWY EDUKACJI – stosowanie nowoczesnych metod nauczania w ukraińskiej szkole podstawowej_[\[18\]](#_ftn18).

**Podsumowanie**

Omawiane regiony, odgrywając mniejszą rolę w obszarze gospodarczym, niemniej są istotne ze względu na położenie geopolityczne. Z tego względu ich współpraca transgraniczna powinna zostać uwypuklona. Wskazana jest współpraca oddziałująca na całe obszary rozdzielone granicą. Dążenie do zadowolenia i odnoszenia korzyści przez wszystkie strony porozumień warunkuje rozwój kontaktów i zbudowanie konsensusu.

Kooperacja z Białorusią jest w znacznym stopniu ograniczona ze względu na panujący u wschodniego sąsiada reżim polityczny, natomiast powiązania z Ukrainą należy określić jako najlepiej rozwiniętą sieć współpracy transgranicznej[\[19\]](#_ftn19). Niewątpliwie silna instytucjonalizacja współpracy transgranicznej na poziomie ponadnarodowym jest czynnikiem katalizującym działania. Realizacja programów oraz pogłębianie integracji wzmacniają partnerstwo, wzajemne zaufanie i komunikację. Procentuje to dodatkowo w czasie kryzysu.

***

[\[1\]](#_ftnref1) Początek nawiązywania wzajemnych relacji na poziomie miast miał miejsce w czasie istnienia ZSRR. Warto uwypuklić scentralizowany charakter i ograniczony zakres podpisywanych wtedy umów. Regionalna współpraca Polski, Ukrainy i Białorusi, bazująca na pokojowych relacjach oraz zasadach demokratycznych, istnieje od początku lat 90.

[\[2\]](#_ftnref2) _Rola Programu Współpracy Transgranicznej Polska-Białoruś-Ukraina w rozwoju Europy Środkowo-Wschodniej_, [https://www.forum-ekonomiczne.pl/na-xiii-forum-europa-ukraina-o-osiagnieciach-i-przyszlosci-programu-wspolpracy-transgranicznej/](https://www.forum-ekonomiczne.pl/na-xiii-forum-europa-ukraina-o-osiagnieciach-i-przyszlosci-programu-wspolpracy-transgranicznej/ "https://www.forum-ekonomiczne.pl/na-xiii-forum-europa-ukraina-o-osiagnieciach-i-przyszlosci-programu-wspolpracy-transgranicznej/"), 3.12.2020.

[\[3\]](#_ftnref3) [https://www.pbu2020.eu/pl/pages/53](https://www.pbu2020.eu/pl/pages/53 "https://www.pbu2020.eu/pl/pages/53"), 22.11.2020.

[\[4\]](#_ftnref4) [https://uml.lodz.pl/dla-mieszkancow/o-miescie/wspolpraca-z-zagranica/](https://uml.lodz.pl/dla-mieszkancow/o-miescie/wspolpraca-z-zagranica/ "https://uml.lodz.pl/dla-mieszkancow/o-miescie/wspolpraca-z-zagranica/"), 3.12.2020.

[\[5\]](#_ftnref5) [https://www.lodzkie.pl/unia/regiony-partnerskie](https://www.lodzkie.pl/unia/regiony-partnerskie "https://www.lodzkie.pl/unia/regiony-partnerskie"), 3.12.2020.

[\[6\]](#_ftnref6) _Uchwała nr 498/20 Zarządu Województwa Łódzkiego z dnia 29 maja 2020 r. w sprawie przedstawienia raportu o stanie województwa._

[\[7\]](#_ftnref7) _Informator ekonomiczny. Ukraina_, Ambasada Rzeczypospolitej Polskiej w Kijowie, marzec 2020 r., [https://www.gov.pl/web/ukraina/informator-ekonomiczny](https://www.gov.pl/web/ukraina/informator-ekonomiczny "https://www.gov.pl/web/ukraina/informator-ekonomiczny"), 3.12.2020.

[\[8\]](#_ftnref8) Portal _Łódzkie dla Biznesu_, [https://biznes.lodzkie.pl/nasze-projekty/](https://biznes.lodzkie.pl/nasze-projekty/ "https://biznes.lodzkie.pl/nasze-projekty/"), 3.12.2020.

[\[9\]](#_ftnref9) M.in. A. Miszczuka (red.), _Wyzwania rozwojowe pogranicza polsko-ukraińskiego_, Lublin 2017; A. Szeptycki, _Między sąsiedztwem a integracją. Założenia, funkcjonowanie i perspektywy Partnerstwa Wschodniego Unii Europejskiej_, Warszawa 2011.

[\[10\]](#_ftnref10) [https://eur-lex.europa.eu/legal-content/PL/TXT/PDF/?uri=CELEX:32020R0879&from=EN](https://eur-lex.europa.eu/legal-content/PL/TXT/PDF/?uri=CELEX:32020R0879&from=EN "https://eur-lex.europa.eu/legal-content/PL/TXT/PDF/?uri=CELEX:32020R0879&from=EN"), 22.11.2020.

[\[11\]](#_ftnref11) [https://eeas.europa.eu/diplomatic-network/european-neighbourhood-policy-enp/4081/eu-ukraine-relations-factsheet_en](https://eeas.europa.eu/diplomatic-network/european-neighbourhood-policy-enp/4081/eu-ukraine-relations-factsheet_en "https://eeas.europa.eu/diplomatic-network/european-neighbourhood-policy-enp/4081/eu-ukraine-relations-factsheet_en"), 22.11.2020.

[\[12\]](#_ftnref12) [https://eeas.europa.eu/diplomatic-network/european-neighbourhood-policy-enp/76731/coronavirus-european-union-stands-belarus_en](https://eeas.europa.eu/diplomatic-network/european-neighbourhood-policy-enp/76731/coronavirus-european-union-stands-belarus_en "https://eeas.europa.eu/diplomatic-network/european-neighbourhood-policy-enp/76731/coronavirus-european-union-stands-belarus_en"), 22.11.2020; [https://eeas.europa.eu/diplomatic-network/european-neighbourhood-policy-enp/81275/european-union-and-who-deliver-critical-supplies-covid-19-frontline-belarus_en](https://eeas.europa.eu/diplomatic-network/european-neighbourhood-policy-enp/81275/european-union-and-who-deliver-critical-supplies-covid-19-frontline-belarus_en "https://eeas.europa.eu/diplomatic-network/european-neighbourhood-policy-enp/81275/european-union-and-who-deliver-critical-supplies-covid-19-frontline-belarus_en"), 22.11.2020.

[\[13\]](#_ftnref13) [https://www.pbu2020.eu/pl/news/1460](https://www.pbu2020.eu/pl/news/1460 "https://www.pbu2020.eu/pl/news/1460"), 22.11.2020.

[\[14\]](#_ftnref14) [https://www.pbu2020.eu/pl/news/1808](https://www.pbu2020.eu/pl/news/1808 "https://www.pbu2020.eu/pl/news/1808"), 22.11.2020.

[\[15\]](#_ftnref15) J.V. Okunovska, _Współpraca transgraniczna organizacji pozarządowych pomiędzy Polską a Ukrainą. Uwarunkowania prawno-instytucjonalne oraz stan faktyczny_. „Pogranicze. Polish Borderlands Studies”, nr 7(4), 2019, s. 154.

[\[16\]](#_ftnref16) [https://www.batory.org.pl/programy-dotacyjne/dla-bialorusi/](https://www.batory.org.pl/programy-dotacyjne/dla-bialorusi/ "https://www.batory.org.pl/programy-dotacyjne/dla-bialorusi/"), 23.11.2020.

[\[17\]](#_ftnref17) [https://programrita.org](https://programrita.org "https://programrita.org"), 23.11.2020.

[\[18\]](#_ftnref18) [https://programrita.org/wp-content/uploads/2019/04/lista-dofinansowanych-wiosna-2020.pdf](https://programrita.org/wp-content/uploads/2019/04/lista-dofinansowanych-wiosna-2020.pdf "https://programrita.org/wp-content/uploads/2019/04/lista-dofinansowanych-wiosna-2020.pdf"), 23.11.2020.

[\[19\]](#_ftnref19) J.V. Okunovska, _dz. cyt._, s. 147-161.

**Źródło foto: Commission for the Development of the E40 Waterway**

![](https://res.cloudinary.com/inspro/image/upload/v1607458432/rodm/Adriana_Baranowska_RODM_d8yy2t.jpg)

**Autorka**: Adriana Baranowska

Politolożka, studentka Uniwersytetu Warszawskiego. Jej zainteresowania naukowe koncentrują się wokół funkcjonowania jednostek samorządu terytorialnego oraz aktywności obywatelskiej. Wiedzę teoretyczną uzupełnia doświadczeniem zdobytym podczas licznych praktyk w administracji publicznej. Uczestniczka wielu szkoleń i przedsięwzięć prospołecznych. Aktywnie zaangażowana w organizacjach studenckich oraz inicjatywach lokalnych. Prywatnie miłośniczka języka japońskiego.

Zadanie publiczne współfinansowane przez Ministerstwo Spraw Zagranicznych RP w konkursie „Regionalny Ośrodek Debaty Międzynarodowej 2019-2021”.

Publikacja wyraża jedynie poglądy autora/ów i nie może być utożsamiana z oficjalnym stanowiskiem Ministerstwa Spraw Zagranicznych RP.