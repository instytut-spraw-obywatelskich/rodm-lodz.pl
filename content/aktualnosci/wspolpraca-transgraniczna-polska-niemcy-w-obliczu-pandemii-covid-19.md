+++
date = 2021-01-14T23:00:00Z
draft = true
main_image = "/v1610718492/rodm/PL_D_artyku%C5%82_dkcg94.jpg"
slug = "wspolpraca-transgraniczna-polska-niemcy-w-obliczu-pandemii-covid-19"
title = "Współpraca transgraniczna Polska – Niemcy w obliczu pandemii COVID-19 "

+++
**Niemcy są istotnym partnerem strategicznym dla naszego kraju. W obliczu sytuacji kryzysowej związanej z pandemią koronawirusa współpraca gospodarcza między państwami uległa ograniczeniu. Wydłużający się czas trwania pandemii zintensyfikował procesy poszukiwania nowych rozwiązań. Kluczowym czynnikiem, związanym z efektywnym działaniem, okazał się istniejący kapitał społeczny.**

Transformacja ustrojowa w 1989 r., a następnie przystąpienie Polski do Unii Europejskiej determinowało intensyfikację rozwoju współpracy regionów w bezpośrednim położeniu granicy polsko-niemieckiej. Nie bez znaczenia było także unijne dofinansowane międzyregionalnych projektów, będące konsekwencją pogłębiania integracji europejskiej. Stawiając za cel maksymalizację efektywności przedsięwzięć, niezbędna jest dynamiczna współpraca międzyregionalna, w tym transgraniczna. W ramach programów współpracy terytorialnej Interreg podejmowane są próby zwiększenia kooperacji regionów przygranicznych państw członkowskich (obejmujących 40% terytorium UE), mimo odmiennych systemów prawnych i administracyjnych[\[1\]](#_ftn1). Wskazać należy tu _Program Współpracy Interreg V-A Meklemburgia-Pomorze Przednie/ Brandenburgia/Polska_, zatwierdzony decyzją wykonawczą Komisji Europejskiej w 2015 r. Nacisk położony został na efektywne zarządzanie zasobami regionalnymi oraz wykorzystywanie potencjału współpracy. Kooperacja odbywa się między samorządami, organizacjami społecznymi, a także mieszkańcami w formie spotkań. Osie priorytetowe programu obejmują cztery główne obszary aktywności: zachowanie i rozwój dziedzictwa naturalnego i kulturowego, poprawę mobilności transgranicznej, edukację (wzmacnianie kompetencji interkulturowych i językowych) oraz współpracę sieciową i transgraniczną integrację. Na uwagę zasługuje Fundusz Małych Projektów realizowany w latach 2016-2022. Koncepcja oparta została na wspieraniu nowych i istniejących kontaktów transgranicznych, które warunkują wzmocnienie wzajemnego porozumienia. Działania mają na celu lepsze poznanie mieszkańców regionu i ich integrację. Spotkania skupiają osoby w różnym wieku i o rozmaitych zainteresowaniach. Dotychczas odbyły się spotkania m.in. strażaków, gospodyń wiejskich, sportowców i multilingwistów, a także festiwale i konferencje naukowe[\[2\]](#_ftn2).

Współpraca wzmocniona jest regulacjami samorządowymi krajów związkowych bezpośrednio graniczących z Polską. Konstytucje landów określają, w sposób pośredni (art. 2 ust. 1 Konstytucji Brandenburgii) lub bezpośredni (art. 11 Konstytucji Meklenburgii – Pomorze Przednie; art. 12 Konstytucji Saksonii) współpracę transgraniczną jako jeden z kierunków i zasad działania instytucji państwowych[\[3\]](#_ftn3).

Bezpośrednio graniczącymi z Niemcami polskimi województwami są: zachodniopomorskie, lubuskie i dolnośląskie, przy czym to pierwsze ma najbardziej rozwinięty i dynamiczny poziom współpracy z sąsiednimi landami. W 2011 r. podjęto działania w kierunku rozwoju transgranicznego regionu. Na skutek koncepcji powstała wizja obejmująca polską część Transgranicznego Regionu Metropolitalnego Szczecina. Wskazywała ona na współpracę z trzema krajami związkowymi – Berlinem, Brandenburgią i Meklemburgią-Pomorzem Przednim. W perspektywie rozwojowej zaakceptowano wzmacnianie ponadregionalnej pozycji Szczecina, a także integrację, głównie z niemieckimi ośrodkami miejskimi i tamtejszymi wspólnotami. Działania te przyczyniają się do lepszego wykorzystywania kapitału ludzkiego, zasobów przyrodniczych, a także wzmacniania powiązań społecznych i gospodarczych. Cztery lata później ukazał się raport _Koncepcja rozwoju Transgranicznego Regionu Metropolitalnego Szczecina_ wskazujący na zakres działań i wizję dalszego rozwoju obszaru[\[4\]](#_ftn4). Przedsięwzięciem dodatkowo wzmacniającym współpracę było utworzenie w grudniu 2019 r. biura krajów związkowych Meklemburgii-Pomorza Przedniego i Brandenburgii do spraw Metropolitalnego Regionu Szczecina w Anklam[\[5\]](#_ftn5).

![Obszar wsparcia ](https://res.cloudinary.com/inspro/image/upload/v1610718935/rodm/Interreg_RODM_wmlp6u.jpg "Obszar wsparcia ")

Wartym uwagi jest projekt realizowany w latach 2017-2020 między Saksonią a województwem dolnośląskim, przy udziale administracji województwa lubuskiego, w ramach _Smart Integration_. W wyniku kooperacji powstało _Saksońsko-Dolnośląskie Studium Pogranicza_ stanowiące pierwszą dwustronną koncepcję przyszłości na poziomie regionalnym w perspektywie czasowej 2020-2030[\[6\]](#_ftn6).

Przedsięwzięciami rozwijanymi na omawianym obszarze granicznym są także: integracja i partnerstwo na poziomie miast bliźniaczych[\[7\]](#_ftn7) (Słubice-Frankfurt nad Odrą; Gubin-Guben; Zgorzelec-Görlitz; Świnoujście-Ostseebad Heringsdorf, a także mniejsze tj. Łęknica-Bad Muskau), od 2006 r. _Partnerstwo Odra_, a także działania podejmowane w ramach euroregionów[\[8\]](#_ftn8).

**Współczesna perspektywa** 

Współpraca transgraniczna Polski z zachodnim sąsiadem jest bezsprzecznie korzystna. Niemcy jako potęga gospodarcza Europy stanowią źródło inspiracji, innowacji i są wartościowym partnerem (przy rezygnacji z konkurencyjności na rzecz uwypuklenia współpracy i komplementarności działań). Obowiązujące strategie rozwoju wskazują na znaczący potencjał dwumiast. Wzajemne wsparcie ośrodków oraz uzupełniający charakter oferowanych usług publicznych, w tym rozwój połączeń transportu miejskiego, stwarzają możliwości poprawy koordynacji działań po obu stronach granicy. Ponadto wspólne projekty i relacje z obcokrajowcami wzmacniają poczucie przynależności do ponadnarodowej wspólnoty.

W 2019 r. władze samorządowe podjęły wyzwanie odnowy mostu Siekierki – Neurüdnitz na Odrze. To wyjątkowy obiekt łączący _Trasę Pojezierzy Zachodnich z systemem niemieckich i międzynarodowych tras rowerowych._ Przebudowa mostu przyczyni się do rozwoju turystyki regionu i wzmocni współpracę z Niemcami. Projekt dofinansowany jest z programu Interreg. Warto wskazać na otwartą postawę marszałka województwa zachodniopomorskiego, Olgierda Tomasza Geblewicza, który podkreślając zaangażowanie w odnowę obiektu po stronie zachodnich sąsiadów, zapewnił o wsparciu i pomocy ze strony polskich samorządów przygranicznych[\[9\]](#_ftn9). Innym przykładem przedsięwzięcia są Międzynarodowe Spotkania Artystyczne „Kulturalny Trójkąt”, współfinansowane z funduszy europejskich. Nazwa projektu nawiązuje do Komitetu Wspierania Współpracy Francusko-Niemiecko-Polskiej, czyli Trójkąta Weimarskiego. W edycji 2014/2015 spotkania odbyły się w Gryfinie (Polska), Igny k. Paryża (Francja) oraz Müncheberg (na zamku Schloss Trebnitz; Niemcy). Warsztaty twórcze skierowane są do dzieci i młodzieży. Obejmują zajęcia muzyczne, taneczne i teatralne oraz gry językowe[\[10\]](#_ftn10).

Omawiane regiony przygraniczne charakteryzują się podobną konkurencyjnością i zagospodarowaniem przemysłowo-energetycznym[\[11\]](#_ftn11). Niemieckie landy cechuje wyższy poziom rozwoju, będący skutkiem potencjału gospodarczego Niemiec. Trudnością w maksymalizacji wspólnych działań jest mniejszy obszar terytorialny obejmujący współpracę po stronie niemieckiej. Skala dysproporcji najbardziej widoczna jest przy granicy między Saksonią a województwem dolnośląskim i lubuskim. W ramach Programu Współpracy Interreg Polska-Saksonia 2014-2020 podejmowano działania w kierunku wzmacniania innowacyjności regionów, rewitalizacji ośrodków miejskich, edukacji oraz ochrony i promocji wspólnego dziedzictwa naturalnego i kulturowego. Ważnymi lokalnie projektami były m.in. _Rewitalizacja historycznych miast Dolnego Śląska i Saksonii_, _Kultura bez granic - Renowacja Amfiteatru w Parku Miejskim w Bolesławcu oraz sceny na wolnym powietrzu "Welnau" w Zittau_, _RegionalManagement. Kompetencje i perspektywy zawodowe w polsko-saksońskim regionie przygranicznym_ czy _Groß für Klein – Duzi dla małych: Transgraniczna współpraca dla wspierania edukacji przedszkolnej w zakresie kultury i języka sąsiada_[\[12\]](#_ftn12).

Mimo kolejnych programów partnerskich niedopracowane pozostają kwestie na poziomie ich spójności i komplementarności. Warunkuje to brak harmonizacji działań na całym terenie przygranicznym. Poszczególne inicjatywy i działania zazwyczaj dotyczą jednego obszaru, co nie determinuje długotrwałych zmian.

**Obszary działania w obliczu pandemii**

W 1991 r. państwa podpisały _Traktat o dobrym sąsiedztwie i przyjaznej współpracy_. Wspólne działania dotyczyły obszarów tj. edukacja, mobilność młodzieży, kultura, komunikacja i transport czy ochrona przeciwpowodziowa. W 2011 r., w 20. rocznicę podpisania Traktatu na posiedzeniu Polsko-Niemieckiej Komisji Międzyrządowej ds. Współpracy Regionalnej i Przygranicznej wskazano na konieczność uwzględniania w lokalnej współpracy polsko-niemieckiej bezpieczeństwa wewnętrznego. Stopniowo rozwijano współpracę na poziomie infrastruktury kolejowej, drogowej i wodnej, a następnie wzmocniono współpracę służb bezpieczeństwa i wzajemnej pomocy w przypadku wystąpienia klęsk żywiołowych lub katastrof[\[13\]](#_ftn13). Dodatkowo w ramach współpracy zawarte zostały umowy i porozumienia z zakresu współpracy transgranicznej dotyczące poszczególnych obszarów funkcjonowania samorządów, m.in. dostępności transportu zbiorowego, połączeń komunikacyjnych, ochrony środowiska czy oferowanych usług publicznych. W ramach współpracy między regionami, a także własnych inicjatyw samorządowych, oferowane są mieszkańcom bezpłatne konsultacje prawne czy pomoc w zdobyciu zatrudnienia w niemieckich przedsiębiorstwach.

Organizowane są także wydarzenia kulturalne, chociaż w znacznie ograniczonym stopniu. W październiku 2020 r. w Bogatyni (województwo dolnośląskie) odbył się Międzynarodowy Festiwal Piosenkarzy Dojrzałych „Śpiewający Seniorzy”, zorganizowany w ramach polsko-niemieckiego projektu „W drodze przez kulturę trójstyku”[\[14\]](#_ftn14).

W 2020 r. nacisk został położony na dostosowanie przedsięwzięć do okoliczności związanych z sytuacją pandemiczną. Współpraca w ramach innych obszarów została znacznie ograniczona, a działania odbywają się przy wykorzystaniu narzędzi online. Proces wnioskowania w programach Interreg odbył się za pośrednictwem Elektronicznego Systemu Monitoringu, wprowadzono rozszerzoną wersję aplikacji Bazy konkurencyjności BK2021, zachęcano do składania projektów mających na celu przezwyciężanie skutków pandemii, a także oferowano wsparcie w systemie online, (w tym organizację e-spotkań z udziałem partnerów projektów)[\[15\]](#_ftn15). Ograniczenie kontaktów bezpośrednich nie zawiesiło działań instytucjonalnych. Nadal dostępna jest pomoc prawna i wsparcie merytoryczne dla pracowników niemieckich przedsiębiorstw.

Problemem wielu polskich gmin (także tych z omawianego obszaru transgranicznego) jest niepełna aktualizacja witryn internetowych. Gmina miejsko-wiejska Gryfino, położona nad Odrą w województwie zachodniopomorskim, w bezpośrednim sąsiedztwie Szczecina, jest miejscem o wysokim potencjale rozwojowym. Na oficjalnej stronie internetowej gminy brakuje informacji dotyczących działań lokalnych. Po wnikliwej analizie prasy regionalnej można odnaleźć krótkie relacje z organizowanych wydarzeń. W 2016 r. regularnie odbywały się spotkania skierowane do seniorów z gminy, sąsiednich miast i powiatów, jak i Brandenburgii, landu bezpośrednio graniczącego z Gryfinem[\[16\]](#_ftn16). Natomiast w obliczu pandemii mieszkańcy gminy poparli polsko-niemiecką inicjatywę dwóch radnych dotyczącą przywrócenia ruchu granicznego dla polskich pracowników transgranicznych. Zaakcentowany w petycji problem dotyczył przede wszystkim blokady ruchu granicznego z niemieckim powiatem Uckermark[\[17\]](#_ftn17).

Restrykcje i ograniczenia w przemieszczaniu się związane z przeciwdziałaniem rozprzestrzeniania się wirusa SARS-CoV-2 najbardziej utrudniły aktywność miastom bliźniaczym, na których terenie funkcjonowanie jest silnie powiązane ze sobą. W porównaniu do pierwszych miesięcy od momentu pojawienia się wirusa w Europie zauważalne jest wzmocnienie transgranicznej współpracy polskich i niemieckich służb, przede wszystkim policji, straży granicznej i ratownictwa medycznego. Wydłużające się w czasie ograniczenia wobec mieszkańców, instytucji czy przedsiębiorstw, determinują zwiększanie wysiłków dostosowawczych do sytuacji kryzysowej.

**Organizacje społeczne**

Organizacją istotnie zaangażowaną w promocję działań polsko-niemieckich jest Fundacja Współpracy Polsko-Niemieckiej (FEPN), istniejąca od 1991 r. Głównym zadaniem FEPN jest wspieranie dwustronnych inicjatyw, głównie w obszarze edukacji, nauki i kultury oraz rozwoju artystycznego i sportowego. Współorganizowane i promowane są także programy stypendialne, warsztaty, debaty oraz publikacje[\[18\]](#_ftn18). Fundacja w 2020 r. przeprowadziła konkurs _Klima(t) 2.0 – online solutions for future_, mający na celu wyłonienie innowacyjnych pomysłów na projekty odpowiadające wyzwaniom w perspektywie postpandemicznej[\[19\]](#_ftn19).

Niski poziom partycypacji obywateli w programach współpracy transgranicznej i międzyregionalnej warunkuje m.in. nadal obecne silne skojarzenie stosunków polsko-niemieckich z tematyką wojenną. Niewątpliwie, aby zmienić świadomość i perspektywę postrzegania potrzeba intensyfikacji obustronnych działań oraz skutecznych akcji informacyjno-promocyjnych. 

**Współpraca miast**

Możliwość migracji uwarunkowana członkostwem w UE i strefie Schengen powoduje wiele trudności wśród obywateli tj. bariery językowe, kulturowe i mentalne czy brak wiedzy o sąsiadującym państwie. W Szczecinie realizowany jest projekt _Punkt Kontaktowo-Doradczy dla polskich i niemieckich obywateli_, w ramach którego oferowane jest wsparcie w sprawach administracyjnych, zawodowych i socjalnych związanych z pracą i życiem w systemie transgranicznym. Miasto Szczecin organizuje od 2016 roku Dni Współpracy Polsko-Niemieckiej. Są to spotkania i warsztaty z obszaru gospodarki i kultury promujące polsko-niemieckie projekty oraz wiedzę na temat regionów[\[20\]](#_ftn20).

Współpraca Łodzi z niemieckimi samorządami istniała już w latach 70. XX wieku. Przykładem są stosunki partnerskie z Chemnitz, rozwijane od 1972 r., oficjalnie zatwierdzone umową o współpracy w 2003 r. Kooperacja opiera się na wzmacnianiu stosunków gospodarczo-ekonomicznych, działań wspierających wymianę kulturową, wzajemną promocję regionalną czy upowszechnianie sportu, przez organizację wspólnych zawodów[\[21\]](#_ftn21). Silnie rozwinięta jest także współpraca partnerska między Łodzią a Stuttgartem. W 2018 r. z okazji 30-lecia podpisania umowy o współpracy między miastami odbyły się uroczystości w Urzędzie Miasta Łodzi. Tematyka obchodów oscylowała wokół kooperacji w obszarze gospodarczym, akademickim i kulturalnym[\[22\]](#_ftn22).

Stopniowo rozwijane są relacje partnerskie Łodzi. W ubiegłych latach odbyły się wizyty dwustronne z miast kraju związkowego Saksonia-Anhalt, przede wszystkim mające na celu wymianę doświadczeń i regionalnych innowacji[\[23\]](#_ftn23). W 2019 r. w ramach projektu _Łódzkie dla Biznesu_ odbyły się zagraniczne wizyty studyjne, m.in. w Niemczech – w Hanower i Berlinie[\[24\]](#_ftn24). Relacje biznesowe przedsiębiorców z województwa łódzkiego (partnerstwo gospodarcze) rozwijane były także w ramach współpracy regionalnej z Bawarią i Badenią-Wirtembergią. Popularyzacja lokalnego dziedzictwa kulturowego wzmacniana jest przez program FINCH, obejmujący cykl warsztatów na temat form organizacji i działań instytucji w tym obszarze. Jedno ze spotkań w 2019 r. miało miejsce w Magdeburgu (Saksonia-Anhalt). Podejmowane są także przedsięwzięcia międzyregionalne współfinansowane ze środków unijnych. Dotyczą one m.in. przejścia na gospodarkę niskoemisyjną, restytucji środowiska czy lokalnej przedsiębiorczości[\[25\]](#_ftn25).

Pandemia COVID-19 w znaczącym stopniu ograniczyła lub zawiesiła współpracę jednostek samorządu. Według badania przeprowadzonego przez Niemiecki Instytut Spraw Polskich w Darmstadt, Instytut Spraw Publicznych w Warszawie oraz Związek Miast Polskich, ponad 70% polskich oraz ponad 80% niemieckich jednostek samorządu terytorialnego, które wzięły udział w badaniu, zdecydowało się na znaczne ograniczenie współpracy. Brak działań może wynikać z chęci przeczekania kryzysu. Należy podkreślić konieczność przywrócenia międzyregionalnych współdziałań. Wydłużanie stagnacji może skutkować późniejszą niemożnością powrotu do kooperacji na tym samym poziomie, a nawet zanikiem współpracy lub koniecznością jej ponownego zapoczątkowania. Nadzieję pozostawiają deklaracje ok. 45% respondentów o podjęciu nowych form działań w tym obszarze. Niestety, zazwyczaj aktywności te oparte są wyłącznie na zainicjowaniu pojedynczych wideokonferencji, wymianie korespondencji elektronicznej na temat sytuacji pandemicznej w gminie lub udostępnieniu informacji publikowanych w social mediach miasta partnerskiego[\[26\]](#_ftn26).

**Podsumowanie**

Polska granica zachodnia stanowi przestrzeń dużego potencjału rozwojowego. Jednym z miejsc transgranicznego centrum wzrostu mogłaby zostać aglomeracja szczecińska. Aby wzmocnić współpracę w dłuższej perspektywie i ograniczyć jej stagnację w czasie pandemii potrzeba większego zaangażowania na poziomie instytucjonalnym, jak i obywatelskim. Poszukiwanie nowych obszarów kooperacji może stanowić impuls do wzrostu partycypacji mieszkańców po obu stronach granicy. Zauważalne jest także niskie zaangażowanie organizacji pozarządowych we współpracę transgraniczną na terenie Polski, szczególnie w województwie lubuskim i dolnośląskim. Wzmacnianie społeczeństwa obywatelskiego jest elementem niezbędnym w budowaniu trwałych sieci społecznych i międzyregionalnych, jak i efektywnego, zrównoważonego rozwoju. Zdecydowanie wzmocnić należy działania promocyjne partnerstwa transgranicznego oraz realizowane projekty. Wyzwanie stanowią także niekorzystne trendy demograficzne, dodatkowo spotęgowane pandemią COVID-19. Od wielu lat rejestrowany jest spadek liczby mieszkańców, w tym udziału dzieci i młodzieży, także w niemieckich obszarach przygranicznych.

Niestabilność ekonomiczna wpłynęła na ograniczenie środków przeznaczanych na współpracę międzyregionalną i promocję obszarów, takich jak kultura czy sport. W 2020 r. instytucje samorządowe, jak i centralne większości państw stanęły przed koniecznością przewartościowania swoich priorytetowych działań. Brak funduszy zdecydowanie zmniejsza szansę realizacji inicjatyw międzynarodowych. Wszelkie zasoby ukierunkowane są na walkę z epidemią. Uwzględniając rozwój relacji międzyregionalnych i transgranicznych w perspektywie długoterminowej i pojawiających się kolejnych kryzysów w różnych obszarach funkcjonowania, wartościową wskazówką jest wzmacnianie społeczeństwa obywatelskiego. Władze i mieszkańcy obszarów (w tym miast bliźniaczych) silnie zaangażowani we wzajemne powiązania, nie rezygnują ze współpracy, nawet w warunkach kryzysowych. Wzajemne zaufanie, w tym wypracowany kapitał społeczny warunkują motywację i chęć wsparcia, bez względu na obywatelstwo czy miejsce zamieszkania. Utworzone więzi lokalne procentują podczas urzeczywistniania działań w każdych warunkach.

***

[\[1\]](#_ftnref1) D. Witoldson, _Współpraca transgraniczna – przybliżanie mieszkańcom Unii Europejskiej_, „Bliżej Brukseli” nr 26, s. 4-9.

[\[2\]](#_ftnref2) [https://interreg5a.info/pl/](https://interreg5a.info/pl/ "https://interreg5a.info/pl/"), 04.01.2021.

[\[3\]](#_ftnref3) R. Kusiak-Winter, _Współpraca transgraniczna gmin Polski i Niemiec. Studium administracyjnoprawne_, seria: e-Monografie, Wrocław 2011, s. 60-61, [http://www.bibliotekacyfrowa.pl/Content/38251/Wspolpraca_transgraniczna.pdf](http://www.bibliotekacyfrowa.pl/Content/38251/Wspolpraca_transgraniczna.pdf "http://www.bibliotekacyfrowa.pl/Content/38251/Wspolpraca_transgraniczna.pdf"), 02.01.2021.

[\[4\]](#_ftnref4) Koncepcja rozwoju Transgranicznego Regionu Metropolitalnego Szczecina, 2015, [http://rbgp.pl/wp-content/uploads/2019/03/PUB_2015_TRMSZ_Koncepcja_rozwoju.pdf](http://rbgp.pl/wp-content/uploads/2019/03/PUB_2015_TRMSZ_Koncepcja_rozwoju.pdf "http://rbgp.pl/wp-content/uploads/2019/03/PUB_2015_TRMSZ_Koncepcja_rozwoju.pdf"), 02.01.2021.

[\[5\]](#_ftnref5) [https://www.regierung-mv.de/Landesregierung/stk/Vorpommern/Metropolregion-Stettin/](https://www.regierung-mv.de/Landesregierung/stk/Vorpommern/Metropolregion-Stettin/ "https://www.regierung-mv.de/Landesregierung/stk/Vorpommern/Metropolregion-Stettin/"), 02.01.2021.

[\[6\]](#_ftnref6) [https://www.kooperation-ohne-grenzen.de/pl/instrumenty-wspolpracy/studium-pogranicza_sn-pl/](https://www.kooperation-ohne-grenzen.de/pl/instrumenty-wspolpracy/studium-pogranicza_sn-pl/ "https://www.kooperation-ohne-grenzen.de/pl/instrumenty-wspolpracy/studium-pogranicza_sn-pl/"), 02.01.2021.

[\[7\]](#_ftnref7) Dwumiasta, miasta bliźniacze – _miasta, które historycznie tworzyły urbanistyczną całość, jednak po 1945 r. rozwinęły się oddzielnie po obu stronach granicy polsko-niemieckiej_, [https://www.kooperation-ohne-grenzen.de/pl/instrumenty-wspolpracy/dwumiasta/](https://www.kooperation-ohne-grenzen.de/pl/instrumenty-wspolpracy/dwumiasta/ "https://www.kooperation-ohne-grenzen.de/pl/instrumenty-wspolpracy/dwumiasta/"), 02.01.2021.

[\[8\]](#_ftnref8) [https://www.kooperation-ohne-grenzen.de/pl/instrumenty-wspolpracy/partnerstwo-odra/](https://www.kooperation-ohne-grenzen.de/pl/instrumenty-wspolpracy/partnerstwo-odra/ "https://www.kooperation-ohne-grenzen.de/pl/instrumenty-wspolpracy/partnerstwo-odra/"),02.01.2021.

[\[9\]](#_ftnref9) O. Masternak, _Rusza remont mostu kolejowego w Siekierkach. Niepowtarzalna trasa rowerowa dostała zielone światło_, 14 grudnia 2019, [https://gs24.pl/rusza-remont-mostu-kolejowego-w-siekierkach-niepowtarzalna-trasa-rowerowa-dostala-zielone-swiatlo/ar/c1-14647535](https://gs24.pl/rusza-remont-mostu-kolejowego-w-siekierkach-niepowtarzalna-trasa-rowerowa-dostala-zielone-swiatlo/ar/c1-14647535 "https://gs24.pl/rusza-remont-mostu-kolejowego-w-siekierkach-niepowtarzalna-trasa-rowerowa-dostala-zielone-swiatlo/ar/c1-14647535"), 12.01.2021.

[\[10\]](#_ftnref10) _Kulturalny trójkąt_, [https://gryfino.pl/WrotaGryfina/chapter_57626.asp](https://gryfino.pl/WrotaGryfina/chapter_57626.asp "https://gryfino.pl/WrotaGryfina/chapter_57626.asp") oraz [https://egryfino.pl/artykul/kulturalny-trojkat-w-gryfinie-rozpoczety](https://egryfino.pl/artykul/kulturalny-trojkat-w-gryfinie-rozpoczety "https://egryfino.pl/artykul/kulturalny-trojkat-w-gryfinie-rozpoczety"), 12.01.2021.

[\[11\]](#_ftnref11) Ekspertyza pt. _Wyzwania i cele dla programów współpracy transgranicznej z udziałem Polski po 2013 r._, [https://www.ewaluacja.gov.pl/media/23714/rrit_188.pdf](https://www.ewaluacja.gov.pl/media/23714/rrit_188.pdf "https://www.ewaluacja.gov.pl/media/23714/rrit_188.pdf"), 02.01.2021.

[\[12\]](#_ftnref12) Więcej: [https://pl.plsn.eu/realizowane-projekty](https://pl.plsn.eu/realizowane-projekty "https://pl.plsn.eu/realizowane-projekty") oraz [http://www.umwd.dolnyslask.pl/ewt/projekty-na-dolnym-slasku/program-wspolpracy-interreg-polska-saksonia-2014-2020/](http://www.umwd.dolnyslask.pl/ewt/projekty-na-dolnym-slasku/program-wspolpracy-interreg-polska-saksonia-2014-2020/ "http://www.umwd.dolnyslask.pl/ewt/projekty-na-dolnym-slasku/program-wspolpracy-interreg-polska-saksonia-2014-2020/"), 13.01.2021.

[\[13\]](#_ftnref13) K.P. Marczuk, _Współpraca transgraniczna Polski i RFN w obszarze bezpieczeństwa wewnętrznego_, „Krakowskie Studia Międzynarodowe” nr 2(XIII)/2016.

[\[14\]](#_ftnref14) _Międzynarodowy Festiwal Piosenkarzy Dojrzałych „Śpiewający Seniorzy”_, 13 października 2020, [https://bogatynia.pl/content/view/full/80506](https://bogatynia.pl/content/view/full/80506 "https://bogatynia.pl/content/view/full/80506"), 12.01.2021.

[\[15\]](#_ftnref15) [https://interreg5a.info/pl/](https://interreg5a.info/pl/ "https://interreg5a.info/pl/"), 02.01.2021.

[\[16\]](#_ftnref16) A. Folkman, _Kulturalni seniorzy w Gryfinie_, 22 marca 2016, [https://gs24.pl/kulturalni-seniorzy-w-gryfinie/ar/9747468](https://gs24.pl/kulturalni-seniorzy-w-gryfinie/ar/9747468 "https://gs24.pl/kulturalni-seniorzy-w-gryfinie/ar/9747468"), 12.01.2021.

[\[17\]](#_ftnref17) O. Masternak, _Pół tysiąca osób apeluje o przywrócenie ruchu granicznego dla pracowników_, 14 kwietnia 2020, [https://gs24.pl/pol-tysiaca-osob-apeluje-o-przywrocenie-ruchu-granicznego-dla-pracownikow/ar/c1-14915956](https://gs24.pl/pol-tysiaca-osob-apeluje-o-przywrocenie-ruchu-granicznego-dla-pracownikow/ar/c1-14915956 "https://gs24.pl/pol-tysiaca-osob-apeluje-o-przywrocenie-ruchu-granicznego-dla-pracownikow/ar/c1-14915956"), 12.01.2021.

[\[18\]](#_ftnref18) Oficjalna witryna Fundacji Współpracy Polsko-Niemieckiej, [https://fwpn.org.pl](https://fwpn.org.pl "https://fwpn.org.pl"), 02.01.2021.

[\[19\]](#_ftnref19) [https://fwpn.org.pl/aktualnosci/wspolpraca-polsko-niemiecka-2-0-nowe-pomysly-w-czasach-kryzysu--Jk1axN](https://fwpn.org.pl/aktualnosci/wspolpraca-polsko-niemiecka-2-0-nowe-pomysly-w-czasach-kryzysu--Jk1axN "https://fwpn.org.pl/aktualnosci/wspolpraca-polsko-niemiecka-2-0-nowe-pomysly-w-czasach-kryzysu--Jk1axN"), 02.01.2021.

[\[20\]](#_ftnref20) [https://dwpn.szczecin.eu](https://dwpn.szczecin.eu "https://dwpn.szczecin.eu"), 02.01.2021.

[\[21\]](#_ftnref21) [https://uml.lodz.pl/dla-mieszkancow/o-miescie/wspolpraca-z-zagranica/chemnitz/](https://uml.lodz.pl/dla-mieszkancow/o-miescie/wspolpraca-z-zagranica/chemnitz/ "https://uml.lodz.pl/dla-mieszkancow/o-miescie/wspolpraca-z-zagranica/chemnitz/"), 02.01.2021.

[\[22\]](#_ftnref22) [https://uml.lodz.pl/dla-mieszkancow/o-miescie/wspolpraca-z-zagranica/stuttgart/](https://uml.lodz.pl/dla-mieszkancow/o-miescie/wspolpraca-z-zagranica/stuttgart/ "https://uml.lodz.pl/dla-mieszkancow/o-miescie/wspolpraca-z-zagranica/stuttgart/"), 02.01.2021.

[\[23\]](#_ftnref23) _Uchwała nr 765/19 Zarządu Województwa Łódzkiego z dnia 31 maja 2019 r. w sprawie przedstawienia raportu o stanie województwa_.

[\[24\]](#_ftnref24) [https://www.biol.uni.lodz.pl/sites/default/files/informacja_o_skyhub.pdf](https://www.biol.uni.lodz.pl/sites/default/files/informacja_o_skyhub.pdf "https://www.biol.uni.lodz.pl/sites/default/files/informacja_o_skyhub.pdf"), 02.01.2021.

[\[25\]](#_ftnref25) _Uchwała nr 498/20 Zarządu Województwa Łódzkiego z dnia 29 maja 2020 r. w sprawie przedstawienia raportu o stanie województwa_.

[\[26\]](#_ftnref26) A. Łada, N. Drost, E. Oppenrieder, _Międzynarodowe partnerstwa samorządowe miast podczas epidemii koronawirusa_, [https://www.isp.org.pl/pl/aktualnosci/miedzynarodowe-partnerstwa-samorzadowe-miast-podczas-epidemii-koronawirusa](https://www.isp.org.pl/pl/aktualnosci/miedzynarodowe-partnerstwa-samorzadowe-miast-podczas-epidemii-koronawirusa "https://www.isp.org.pl/pl/aktualnosci/miedzynarodowe-partnerstwa-samorzadowe-miast-podczas-epidemii-koronawirusa"), 02.01.2021

![](https://res.cloudinary.com/inspro/image/upload/v1607458432/rodm/Adriana_Baranowska_RODM_d8yy2t.jpg)

**Autorka**: Adriana Baranowska

Politolożka, studentka Uniwersytetu Warszawskiego. Jej zainteresowania naukowe koncentrują się wokół funkcjonowania jednostek samorządu terytorialnego oraz aktywności obywatelskiej. Wiedzę teoretyczną uzupełnia doświadczeniem zdobytym podczas licznych praktyk w administracji publicznej. Uczestniczka wielu szkoleń i przedsięwzięć prospołecznych. Aktywnie zaangażowana w organizacjach studenckich oraz inicjatywach lokalnych. Prywatnie miłośniczka języka japońskiego.

Zadanie publiczne współfinansowane przez Ministerstwo Spraw Zagranicznych RP w konkursie „Regionalny Ośrodek Debaty Międzynarodowej 2019-2021”.

Publikacja wyraża jedynie poglądy autora/ów i nie może być utożsamiana z oficjalnym stanowiskiem Ministerstwa Spraw Zagranicznych RP.