+++
date = 2021-12-12T23:00:00Z
draft = true
main_image = "/v1639423990/rodm/polska-w-nowym-swiecie-robert-kuraszkiewcz-RODM_f1jft4.jpg"
slug = "to-na-osi-pacyfiku-bedziemy-obserwowac-kluczowe-dla-swiata-wydarzenia"
title = "To na osi Pacyfiku będziemy obserwować kluczowe dla świata wydarzenia"

+++
### **O zmianach geopolitycznych w świecie w kontekście książki „Polska w Nowym Świecie” z jej autorem Robertem Kuraszkiewiczem, przedsiębiorcą, publicystą i historykiem, rozmawia Radosław Pyffel.**

**Radosław Pyffel: W swojej najnowszej książce „Polska w Nowym Świecie” piszesz o nowej rzeczywistości gospodarczej i politycznej i zmianach, które następują w światowej geopolityce. Co skłoniło Cię, osobę działającą w biznesie i finansach do napisania książki?**

**Robert Kuraszkiewicz:** Głównie fakt, że polska debata publiczna jest mocno oderwana od właściwej adaptacji zmian, które obecnie na świecie następują. My już ponad dekadę temu zwracaliśmy uwagę na rosnącą rolę Azji i Chin. Wtedy jeszcze niewiele osób o tym mówiło, a my to podkreślaliśmy i próbowaliśmy opisać w perspektywie skutków dla Polski. Kładliśmy nacisk na to, że trzeba obserwować to co się w Azji dzieje i brać w tym udział, bo ma to coraz większy wpływ na wydarzenia w Polsce. Mówiliśmy wtedy o czasach nadchodzących. Uważam – i taką tezę stawiam w książce – że ten kluczowy moment – fundamentalnego zwrotu w światowej geopolityce już nastąpił, w tym sensie, że oś geopolityczna przeniosła się z Atlantyku na Pacyfik. Niesie to ze sobą konsekwencje, które musimy uwzględniać w naszej polityce. Niestety nie bardzo to widzę – nie nadążamy nad interpretacją tego, co tam się dzieje i wpływu tych wydarzeń na Polskę. Mam poczucie dyskomfortu, że wątki te, w przeciwieństwie do tego co dzieje się na Zachodzie, nie są właściwie postrzegane w Polsce. Perspektywa powstającej dziury pojęciowej w naszym kraju skłoniła mnie do napisania tej książki. Chciałem ten problem pokazać i się z nim zmierzyć.

**Czy wzrost znaczenia Azji w świecie, który stał się punktem odniesienia dla USA i UE, to największa – Twoim zdaniem – różnica w stosunku do świata, który pamiętasz sprzed kilkunastu lat? Czym różni się ten dzisiejszy świat?**

Nie chodzi tylko o wzrost znaczenia Azji, ale o to, że już dziś oś geopolityczna jest na Pacyfiku, czyli jest najważniejsza w polityce światowej. Oznacza to, że Europa zeszła na drugi, a nawet trzeci plan. To jest pierwsza fundamentalna zmiana, która się w zasadzie już dokonała za sprawą rozwoju ekonomicznego Azji, a przede wszystkim Chin. Mają one potencjał i chęci, by zostać liderem światowym – posiadają do tego potencjał ideowy, ekonomiczny i militarny. One są realnością w polityce chińskiej.

**Czy Twoim zdaniem Chiny mają ambicje, by stać się światowym liderem?**

Pandemia Covid stała się punktem zwrotnym w polityce światowej. Ostatnie kilkadziesiąt lat w myśleniu Zachodu to wizja, że żyjemy w stabilnym świecie i wszystko mamy pod kontrolą. Nie chodzi tylko o procesy polityczne, ale sprawy codzienne i cywilizacyjne. Myślano, że żyjemy w liberalnym raju na ziemi. Epidemia pokazała, że z tymi problemami, z którymi borykamy się dziś, ludzkość miała do czynienia od zawsze. Z drugiej strony jej przebieg i moment spowodowały, że jak w soczewce skupiają się w niej zmiany, o których mówimy. W perspektywie amerykańskiej pandemia stała się czymś jak „moment Sputnika”, gdy Amerykanie uświadomili sobie nagle, że Sowieci dysponują możliwością wysyłania człowieka w kosmos. Byli spóźnieni i został uruchomiony zupełnie nowy wymiar rywalizacji między USA i ZSRR. Epidemia sprawiła, że kroki Trumpa w kierunku wojny handlowej z Chinami nie były już tak krytykowane, a rywalizacja z Chinami stała się fundamentem polityki Bidena.

**Czy wyobrażasz sobie świat wielobiegunowy bez dominacji jednego mocarstwa w najbliższej przyszłości?**

Uważam, że oś pacyficzna będzie elementem krytycznym dla polityki światowej, więc tam będziemy obserwować najważniejsze i kluczowe dla świata wydarzenia. Osi atlantyckiej Amerykanie będą poświęcali mniej uwagi. To uznaję jako fakt i wystarczający element rewolucji geopolitycznej. Pandemia uświadomiła, jak wiele jest elementów krytycznych w zakresie produkcji, czy wrażliwych w zakresie bezpieczeństwa m.in. w obszarze wyposażenia medycznego, czy metali ziem rzadkich. Uważam, że geopolityka surowcowa zmienia się z geopolityki ropy i paliw kopalnych na geopolitykę metali ziem rzadkich. To będą zasoby krytyczne, a w zasadzie już są, a będą coraz bardziej, bo są niezbędne w rewolucji cyfrowo-energetycznej.

Nastąpił koniec liberalnej globalizacji końca historii. Do czasów pandemii podstawowym czynnikiem, który decydował o zarządzaniu procesami produkcyjnymi w głównych korporacjach światowych, ale i w innych firmach, była optymalizacja kosztowa. Był to w zasadzie jedyny czynnik, który decydował o tym, gdzie jest lokowana produkcja i przemysł. W związku z tym, że Chiny były bezkonkurencyjne, to stały się fabryką świata. Ten element dominacji optymalizacji kosztowej jednak zniknął. Odpowiedzią będzie nie powrót do systemu westfalskiego państw narodowych, ale regionalizacja.

**Dziękuję za rozmowę.**

**Rozmawiał Radosław Pyffel**

Robert Kuraszkiewicz w latach 80-tych działacz opozycji antykomunistycznej w Ruchu Młodzieży Niezależnej i Ruchu Młodej Polski, jeden z założycieli Zjednoczenia Chrześcijańsko Narodowego, publicysta, przedsiębiorca i menadżer, w latach 2011-2016 Wiceprezes i Prezes Stowarzyszenia Energii Odnawialnej, w latach 2016-2020 Wiceprezes i Prezes Banku Pocztowego, w latach 1997-1998 w ramach programu East Central European Scholaship Program odbywał między innymi praktyki w Center for Strategic and International Studies Washington D.C. Autor książki „Polityka Nowoczesnego Patriotyzmu”. Odznaczony Krzyżem Kawalerskim Orderu Odrodzenia Polski i Krzyżem Wolności i Solidarności.

Zachęcamy do lektury książki.

**Robert Kuraszkiewicz: **[Polska w nowym świecie, Wydawnictwo Nowej Konfederacji 2021](https://ksiegarnia.nowakonfederacja.pl/produkt/polska-w-nowym-swiecie/ "https://ksiegarnia.nowakonfederacja.pl/produkt/polska-w-nowym-swiecie/").

Premiera książki: **29 listopada 2021.**

**Fot.: Okładka książki „Polska w nowym świecie” Wydawnictwa Nowej Konederacji.**

{{< youtube pN2tyBJWHdI >}}

Rozmowa stanowi cykl wywiadów **Radosława Pyffla** m.in. z politologami, dyplomatami i przedstawicielami biznesu o wyzwaniach w polityce międzynarodowej, które będą publikowane na stronie Regionalnego Ośrodka Debaty Międzynarodowej w Łodzi.

Zadanie publiczne współfinansowane przez Ministerstwo Spraw Zagranicznych RP w konkursie „Regionalny Ośrodek Debaty Międzynarodowej 2019-2021”.

Publikacja wyraża jedynie poglądy autora/ów i nie może być utożsamiana z oficjalnym stanowiskiem Ministerstwa Spraw Zagranicznych RP.