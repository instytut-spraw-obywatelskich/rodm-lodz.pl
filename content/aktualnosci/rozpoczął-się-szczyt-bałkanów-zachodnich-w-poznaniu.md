+++
date = "2019-07-03T22:00:00+00:00"
main_image = "/v1562247751/rodm/balkany.png"
slug = "szczyt-balkanow-zachodnich-poznan"
title = "Rozpoczął się Szczyt Bałkanów Zachodnich w Poznaniu"

+++
Przyszłość Procesu Berlińskiego, europejska perspektywa Bałkanów Zachodnich i współpraca regionalna są głównymi tematami szczytu w dniach 3-5 lipca w stolicy Wielkopolski.

Podczas otwierającego wydarzenie Forum Think Tanków w dniu 3 lipca, na terenie Międzynarodowych Targów Poznańskich, eksperci i zaproszeni goście z regionu będą dyskutowali o m.in. europejskich aspiracjach regionu Bałkanów Zachodnich, wyzwaniach stojących przed europejską polityką rozszerzenia a także o przyszłości Procesu Berlińskiego.

Najważniejszym punktem kolejnego dnia szczytu są sesje plenarne w formatach: ministrów spraw zagranicznych, do spraw gospodarczych oraz spraw wewnętrznych. Spotkaniu szefów dyplomacji przewodniczyć będzie minister Jacek Czaputowicz. W tym dniu sekretarz stanu w MSZ, Szymon Szynkowski vel Sęk podpisze porozumienie Polski z Europejskim Bankiem Odbudowy i Rozwoju oraz Europejskim Bankiem Inwestycyjnym o finansowym wsparciu dla projektów infrastrukturalnych realizowanych w regionie Bałkanów Zachodnich w ramach Western Balkans Investment Framework.

‎4 lipca odbędą się również Forum Społeczeństwa Obywatelskiego tj. platformy wymiany doświadczeń i współpracy dla organizacji pozarządowych oraz Forum Biznesu, którego celem będzie pomoc przedsiębiorcom w nawiązaniu kontaktów i pogłębieniu specjalistycznej wiedzy. Podczas Forum Społeczeństwa Obywatelskiego i Forum Biznesu zostanie zorganizowana m. in. debata “Navigating the Future: How to Prepare for the Revolution in Trade, Services and Industry”. Udział w niej wezmą minister Jacek Czaputowicz, minister przedsiębiorczości i technologii Jadwiga Emilewicz, sekretarz generalny OECD José Ángela Gurria, komisarz UE ds. polityki sąsiedztwa Johannes Hahn i sekretarz generalna Rady Współpracy Regionalnej Majlinda Bregu. Ministrowie Czaputowicz i Emilewicz otworzą również konferencję OECD, podczas której nastąpi prezentacja specjalnego wydawnictwa, przygotowanego przez OECD przy finansowym wsparciu Polski, a poświęconego sytuacji gospodarczej regionu Bałkanów Zachodnich.

5 lipca odbędzie się natomiast Szczyt Liderów, na którym szefowie rządów partnerów Procesu Berlińskiego rozmawiać będą o najważniejszych sprawach dla regionu Bałkanów Zachodnich. Sesję plenarną otworzy ‎prezydent Andrzej Duda, a gospodarzem spotkania będzie premier Mateusz Morawiecki.

Szczyt Bałkanów Zachodnich w Poznaniu jest głównym wydarzeniem polskiego przewodnictwa w Procesie Berlińskim w 2019 r., inicjatywy zapoczątkowanej przez Niemcy i łączącej partnerów z Bałkanów Zachodnich oraz część państw Unii Europejskiej. Priorytety polskiego przewodnictwa to: gospodarka, wzajemne powiązania, społeczeństwo obywatelskie i bezpieczeństwo.

  
[PROGRAM SZCZYTU](https://www.gov.pl/documents/1149181/1150183/Program_prasowy_-_Szczyt_Ba%C5%82kan%C3%B3w_Zachodnich.docx/2976783d-8c52-1e81-cf72-ea008bd3d3fc)