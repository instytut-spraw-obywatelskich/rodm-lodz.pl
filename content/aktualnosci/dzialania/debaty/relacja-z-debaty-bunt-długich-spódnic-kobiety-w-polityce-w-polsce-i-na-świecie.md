+++
date = "2019-04-25T22:00:00+00:00"
main_image = "/v1556263285/rodm/Untitled%20design.jpg"
slug = "debata-kwiecien-relacja"
title = "Relacja z debaty \"Bunt długich spódnic – kobiety w polityce w Polsce i na świecie\""

+++
25 kwietnia 2019 r. w łódzkiej klubokawiarni “6. Dzielnica” odbyła się debata „Bunt długich spódnic – kobiety w polityce w Polsce i na świecie”. W dyskusji udział wzięły: Beata Siemieniako – prawniczka, działaczka lokatorska oraz Kasia Gauza – programistka zajmująca się promocją historii Łodzi robotniczej. Rozmowę poprowadziła Anna Bojanowska z fundacji Ambitna Polska.

Spotkanie rozpoczęło się wprowadzeniem w historię ruchu na rzecz walki o prawa kobiet. Anna Bojanowska przybliżyła polską specyfikę ruchu, który wyróżniał się na tle innych krajów, pokazując wpływ takich postaci jak Aleksandra Piłsudska, organizacji takich jak „dromaderki”, czy pierwszych polskich posłanek.

Po przybliżeniu historii Polek od czasów walki o prawa wyborcze aż po dziś dzień, panelistki przyjrzały się współczesnej sytuacji kobiet w Polsce. Jednoznacznie oceniono, że na pewnych polach, takich jak edukacja, postęp jest widoczny. Polki zaczynają się aktywizować, biorą udział w strajkach – za przełomowy moment jednoznacznie uznano Czarny Protest w 2015 r. Jednocześnie kobiety wciąż ponoszą konsekwencje złych polityk społecznych. Przybliżono przyczyny nieugruntowanej wciąż pozycji Polek na scenie politycznej, wymieniając przede wszystkim ograniczenia wynikające z tradycyjnej roli kobiety w społeczeństwie oraz skłonność kobiet do pozostawania na stanowiskach czysto organizacyjnych. Wspomniano także o niskim poziomie wiedzy historycznej dotyczącej działań i osiągnięć kobiet. Panelistki podkreśliły, że wiele działań podejmowanych jest w kwestii walk o prawa socjalne. Rośnie nowe pokolenie kobiet bardziej świadomych. Beata Siemieniako przywołała przykłady nowo powstałych inicjatyw, takich jak Socjalny Kongres Kobiet, czy zespół ds. kobiet przy Naczelnej Radzie Adwokackiej. Podjęto również temat globalnego wymiaru feminizmu i tego, czy w swej walce Polki zbytnio skupiają się na własnych problemach, zapominając o tych dotykających kobiety w innych częściach świata. Beata Siemieniako podkreśliła, że umiędzynarodowienie ruchu feministycznego nie ma jeszcze wymiaru powszechnego, jednak kobiety z różnych części globu inspirują się wzajemnie swoimi działaniami. Kasia Gauza uznała zaś, że należy brać pod uwagę problemy globalne, jednak nigdy kosztem kwestii lokalnych. Panelistki zapytane o wizję pozycji kobiet za 10 lat, mówiły o wzmocnionej roli kobiet w polityce, rozwiązaniu problemów związanych z wyrównaniem płac, rolą kobiety w rodzinie, przemocą domową, czy walką o prawa osób transpłciowych.

Rozmowa ukazała, jak daleką drogę przeszły kobiety, równocześnie pokazując, że walka nie została ostatecznie wygrana. Pesymistyczny wydźwięk tego stwierdzenia przełamał jednak wyłaniający się z debaty wniosek, że obecnie żyjemy w czasach doniosłych zmian skutukujących wzrostem roli kobiet w polityce, a pozytywnie patrzeć w przyszłość pozwala nam nowe pokolenie.

![](https://res.cloudinary.com/inspro/image/upload/v1556263538/rodm/IMG_4949.jpg)

![](https://res.cloudinary.com/inspro/image/upload/v1556263555/rodm/IMG_4941.jpg)

![](https://res.cloudinary.com/inspro/image/upload/v1556263568/rodm/IMG_4958.jpg)