+++
date = 2019-12-04T23:00:00Z
main_image = "/v1575542798/rodm/oferta-dla-szkol_xlf9o0.jpg"
slug = "oferta-edukacyjna-regionalnego-osrodka-debaty-miedzynarodowej-w-lodzi"
title = "Oferta edukacyjna Regionalnego Ośrodka Debaty Międzynarodowej w Łodzi"

+++
Bezpłatne warsztaty edukacyjne o sprawach międzynarodowych

## O zajęciach

Regionalny Ośrodek Debaty Międzynarodowej w Łodzi oferuje działania edukacyjno-informacyjne w formie lekcji i warsztatów, kierowane do szkół podstawowych i ponadpodstawowych w regionie łódzkim. W trakcie zajęć uczniowie mają możliwość poszerzenia swojej wiedzy nt. otaczającego ich świata oraz bieżącej polityki międzynarodowej. Prowadzone przez nas zajęcia są całkowicie bezpłatne. Czas trwania zajęć to od 1-2 godzin lekcyjnych. Zajęcia uzupełniają program lekcji historii, WOS-u, edukacji dla bezpieczeństwa, geografii, języka polskiego czy WOK-u. Sugerowana grupa zajęciowa to 15-35 osób.

Poniżej przedstawiamy proponowane bloki tematyczne:

## Międzynarodowa ochrona praw człowieka

Wprowadzimy uczniów do historii praw człowieka. Przedstawimy podstawowe dokumenty i organizacje służące ochronie praw człowieka. Omówimy generacje praw człowieka. Zaprezentujemy przykłady funkcjonowania mechanizmów ochrony praw człowieka w formie pracy z materiałami źródłowymi.

## Co Ty NATO? Polska obecność w Sojuszu Północnoatlantyckim

Podczas tych zajęć opowiemy o istocie bezpieczeństwa, roli NATO w polskiej polityce zagranicznej, dziedzictwa NATO w światowym systemie bezpieczeństwa w mieszanej formie wykładowo–warsztatowej. W celu usystematyzowania wiedzy część zajęć będzie wymagała od uczniów pracy z materiałami i wypowiadania się na forum.

## Informacja w epoce fake news

Internet miał sprawić, że wiedza naukowa będzie dostępna od ręki dla każdego. W rzeczywistości jednak wartościowe treści wypierają często fałszywe komunikaty, a walka o przekaz w internecie stała się częścią przestrzeni sporu państw. Jak odnaleźć się w szumie informacyjnym i uzyskać wiarygodne informacje? Jak rozpoznać fake news i bardziej krytycznie analizować rzeczywistość? Podczas tych zajęć chcemy przede wszystkim rozwijać zdolność krytycznej oceny treści przeczytanych w internecie.

## Bezpieczeństwo energetyczne Polski

Czy Polska po trzech dekadach od transformacji ustrojowej wybije się na suwerenność energetyczną? Czy rok 2022 będzie przełomem i stanowić będzie kres zależności polskiej gospodarki od rosyjskiego gazu? Czy do tego czasu zostanie zakończona budowa nowego połączenia gazowego między Polską, Danią a Norwegią? Jaka przyszłość czeka ambitny plan budowy reaktorów jądrowych? Te i inne pytania spróbują zarysować uczniom obszar wyzwań, jaki czeka polski sektor energetyczny w nadchodzących latach.

## Globalny handel, globalna odpowiedzialność

Jak działa współczesny międzynarodowy handel? Na przykładzie produkcji telefonów komórkowych prześledzimy, jak wygląda konkurencja krajów na globalnym rynku. Pokażemy również, jakie konsekwencje dla różnych części świata ma wydobycie zasobów naturalnych potrzebnych do produkcji baterii. Zajmiemy się także kwestią amerykańsko-chińskiej wojny handlowej.

## Nord Stream 2 – gazowa gra Rosji

Warsztaty będą okazją do zarysowania polityczno-energetycznej gry, jaką rzucili Europie Rosjanie, którzy kontynuując budowę gazociągu po dnie Bałtyku bezpośrednio do Niemiec, dążą do uzależnienia Europy Środkowo-Wschodniej od swojego surowca. Na zajęciach zastanowimy się z uczniami, jakie Polska i kraje przeciwne inwestycji mają możliwości odpowiedzi na działania Kremla i czy w ogóle możliwe jest zatrzymanie tego projektu. Czy gazociąg ma znamiona projektu politycznego i rzeczywiście podzieli Europę, to najważniejsze pytanie, na jakie spróbujemy odpowiedzieć w trakcie zajęć.

## Chiny - potęga czy kolos na glinianych nogach?

Wszystkim znany jest napis "made in China", który świadczy o pochodzeniu towarów z Państwa Środka. Jednak, czy to znaczy, że Chiny są już gospodarczą potęgą? A może to tylko kraj, który ze sztuki kopiowania uczynił źródło swojej siły ekonomicznej? W obliczu 70. rocznicy powstania Chińskiej Republiki Ludowej spróbujemy odpowiedzieć na pytania, czy Chiny zdominują (lub już zdominowały) globalny układ sił? Czy trzymają w szachu Stany Zjednoczone? Czy dzięki technologiom informacyjnym i sztucznej inteligencji w 2049 roku- zgodnie z planem - Chiny będą mogły ogłosić się supermocarstwem?

## Soft power – czyli jak budować markę Polski?

Dlaczego niektóre kraje są lepiej odbierane niż inne? Specjaliści od geopolityki uważają, że sekret tkwi w tzw. „soft power” (z ang. miękka siła), czyli umiejętności wpływania na innych poprzez przyciąganie i perswazje. Miękką siłą z pewnością możemy nazwać struktury dyplomatyczne… ale co z kulturą, kuchnią czy tradycjami rejonu? Czy pizza lub croissant mogą być skutecznym narzędziem w polityce międzynarodowej? I jak może wyglądać polski soft power?

## Obcy taki jak ja? Imigracja w kulturze popularnej

Za apogeum kryzysu imigracyjnego uważa się rok 2015. Pomimo upływu blisko 5 lat temat uchodźców wciąż budzi polityczne emocje. Chociaż w przekazach medialnych temat migracji był przedstawiany z różnych perspektyw, to co wiemy o samych imigrantach? Na podstawie autobiografii Marjane Satrapi, Riada Satouffa czy Fabien Toulmé pokazujemy, jak wygląda życie imigranta – z czym musi się mierzyć? Co jest dla niego najtrudniejsze? Gdzie może szukać pomocy? Czy tęskni za domem? Zajęcia mają na celu zaznajomienie uczniów z wyzwaniami migracji w XXI w. i jego społecznymi kontekstami.

## Brexit – nowa przyszłość Wielką Brytanię poza Unią Europejską?

31 stycznia 2020 roku Wielka Brytania ostatecznie opuściła struktury Unii Europejskiej. Procedura brexitu doczekała się końca, ale przyszłość Zjednoczonego Królestwa wciąż wywołuje wiele pytań. Atmosferę podgrzewają antybrexitowe nastroje w Szkocji i Irlandii Północnej. Jak w tej całej dezorganizacji wygląda sytuacja polskich imigrantów na Wyspach? Zajęcia rozpoczynają się wewnątrzklasowym referendum brexitowym, a następnie specjaliści RODM przeprowadzają uczniów przez procedurę, jakiej poddała się Wielka Brytania.

***

## Regionalny Ośrodek Debaty Międzynarodowej

w Łodzi to część sieci informacyjnej Ministerstwa Spraw Zagranicznych promującej polską politykę zagraniczną. RODM w Łodzi realizowany jest w latach 2019-2021 przez Instytut Spraw Obywatelskich i współfinansowany przez Ministerstwo Spraw Zagranicznych RP w konkursie “Regionalny Ośrodek Debaty Międzynarodowej 2019-2021”.

Celem RODM jest przybliżenie obywatelom polskiej polityki zagranicznej oraz wzmocnienie kanałów współpracy pomiędzy MSZ, samorządem i organizacjami pozarządowymi.

Ośrodek jest odpowiedzialny za animowanie i inicjowanie w regionie spotkań, debat i innych wydarzeń z udziałem przedstawicieli najważniejszych instytucji, organizacji i ośrodków analityczno-badawczych. Spotkania oraz debaty są okazją do dyskusji na temat funkcjonowania polskiej polityki zagranicznej w kontekście regionalnym.

Ośrodek prowadzi także działania edukacyjne, które mają pobudzać młodzież do myślenia o polityce zagranicznej Polski.

Zapraszamy do kontaktu!  
tel. 791 910 621  
piotr.kazmierczak@instytut.lodz.pl

**Piotr Kaźmierczak**  
konsultant Regionalnego Ośrodka Debaty Międzynarodowej w Łodzi

Regionalny Ośrodek Debaty Międzynarodowej w Łodzi  
ul. Pomorska 40 91-408 Łódź tel.: 519 300 645  
e-mail: rodm@rodm-lodz.pl