+++
date = "2019-05-16T22:00:00+00:00"
main_image = "/v1558083658/rodm/warszsenior.jpg"
slug = "warsztaty-parlamenteuropejski"
title = "Wybory do Parlamentu Europejskiego coraz bliżej. Poznaj zasady głosowania"

+++
**W nadchodzących wyborach do Parlamentu Europejskiego Polacy wybiorą 51 eurodeputowanych, którzy będą nas reprezentowali w 751-osobowym parlamencie unijnym. Przedsmak wyborczych emocji udzielił się już uczestnikom warsztatów _„Jak być wyborcą, a nie tylko zagłosować w wyborach do Parlamentu Europejskiego?”_.**

Uczestnicy warsztatów spotkali się w Łodzi 7 maja 2019 roku w Centrum Promocji i Rozwoju Inicjatyw Obywatelskich Opus. Spotkanie zorganizowali Regionalny Ośrodek Debaty Międzynarodowej w Łodzi oraz Stowarzyszenie 61 -„Mamprawowiedziec.pl”. Warsztaty poprowadzili koordynator RODM Paweł Marczak i przedstawiciel Stowarzyszenia 61 Paweł Kotarbiński.

\- Jeśli chcemy mieć wpływ na kształt UE i jej przyszłe losy, nie wolno nam zapomnieć o udziale w wyborach do Parlamentu Europejskiego. To jedyna instytucja unijna, do której wybory są powszechne, a obywatele wspólnoty mogą wybierać swych reprezentantów. Walka o jak największą frekwencję to nie ściganie się na statystyki, a na przyszłość unijnego projektu integracji – podkreślił na wstępie koordynator RODM.

**Polska w Unii Europejskiej**

Polska podczas wyborów do Parlamentu Europejskiego podzielona jest na 13 okręgów wyborczych.

Przedstawiciel Stowarzyszenia 61 Paweł Kotarbiński przybliżył uczestnikom warsztatów kształt najważniejszych unijnych instytucji i proces podejmowania decyzji w UE. Przypomniał, że na stronie internetowej VoteWatch.eu można znaleźć listę najbardziej wpływowych europosłów. Jak wypadają na tym tle reprezentanci Polski? Czołowe miejsca wśród wszystkich europarlamentarzystów zajmują Jerzy Buzek (miejsce 3), Jarosław Wałęsa (11 miejsce) i była polska komisarz UE ds. polityki regionalnej Danuta Hübner (miejsce 16).

**Poczuj się jako europoseł**

Prawdziwym wyzwaniem dla uczestników warsztatów była gra symulacyjna, w której uczestnicy mogli poczuć się jak euro parlamentarzyści i przyjrzeć się stanowieniu prawa w parlamencie.

Uczestnicy zostali przydzieleni losowo do poszczególnych frakcji Parlamentu Europejskiego – chrześcijańskich demokratów, eurolewicy, eurorealistów i liberałów.

Przedstawiciele frakcji omówili najważniejsze postulaty swoich grup politycznych, a następnie rozpoczęli poszukiwania sprzymierzeńców, aby przegłosować swoje propozycje. By ustawa przeszła wymagane były dwa głosy z co najmniej dwóch frakcji.

Zadaniem graczy było wypracowanie wspólnego zdania i przegłosowanie ustaw, które wpłyną na wzrost: ograniczenia emisji CO2, zadowolenia społecznego oraz poziomu zdrowia obywateli wspólnoty.

Najbardziej skuteczna okazała się frakcja eurorealistów, która wygrała rywalizację zdobywając 15 punktów.

Uczestnicy warsztatów zgodnie stwierdzili, że procedura głosowania w Parlamencie Europejskim jest trudna. Wymaga pójścia na pewne ustępstwa i przekonania innych frakcji do głosowania na poszczególne inicjatywy.

Jedna z uczestniczek spotkania zauważyła, że o wyborach do Parlamentu Europejskiego i instytucjach europejskich opowiadać powinni sami kandydaci. Ich nadrzędnym celem musi być zachowanie bezpośredniego kontaktu z wyborcami.