+++
date = 2019-12-29T23:00:00Z
draft = true
main_image = "/v1577723637/rodm/2019-12-29_07.34.44_1_jzy9xp.jpg"
slug = "swiat-okiem-marynarza"
title = "Świat okiem marynarza"

+++
„Na morzu czuje się to napięcie pomiędzy USA i Chinami. Przez ostatnich kilka lat obserwuję, że ruch na morzu spada, a rejsy są coraz dłuższe” - powiedział Andrzej Stasiłowicz, odnosząc się do trwającej wojny handlowej na linii dwóch mocarstw. Podczas ostatniego wydarzenia organizowanego przez RODM Łódź w 2019 roku w pubie Z Innej Beczki oficer Andrzej Stasiłowicz opowiedział o swojej pracy na morzu.

Na zorganizowanym przez Regionalny Ośrodek Debaty Międzynarodowej w Łodzi prowadzonym przez Instytut Spraw Obywatelski spotkaniu, pan Andrzej Stasiłowicz opowiedział o swoim ponad 40.letnim doświadczeniu w pracy na statku. Jako oficer i mechanik pokładowy odwiedził wszystkie największe porty na świecie. Od wielu lat pływa na trasie Azja – USA, co nie pozostaje bez znaczenia w obliczu trwających zawirowań politycznych na linii Chiny i Stany Zjednoczone.

## Na styku globalnego konfliktu

![](https://res.cloudinary.com/inspro/image/upload/v1577723740/rodm/2019-12-29_07.34.42_1_wd8xrq.jpg)

„To może nie jest zimna wojna, ale z pewnością okres wzmożonego napięcia” - podkreślał nasz gość, odnosząc się do wojny handlowej chińsko-amerykańskiej. To wniosek płynący nie ze strony komentatora życia publicznego, a praktyka, który na co dzień odczuwa skutki globalnych przemian. Andrzej Stasiłowicz zaznaczył, że Chińczycy blokują dostęp do globalnego internetu, a jedynym możliwym środkiem komunikacji jest chińska aplikacja WeChat – odpowiednik amerykańskiego Facebooka.

Nasz gość zwrócił uwagę na różnice w jakości statków budowanych przez państwa zachodnie, a chińskiego gracza. „W naszym środowisku funkcjonuje taki żart: obyś nie pływał na chińskich statkach. Flota Państwa Środka pozostaje niezwykle zawodna” - wspomniał Stasiłowicz.

## Morska codzienność

![](https://res.cloudinary.com/inspro/image/upload/v1577723764/rodm/2019-12-29_09.30.31_2_cmzwga.jpg)

Publiczność była żywo zainteresowana życiem codziennym na statku i różnicami kulturowymi między członkami załogi. Jak zaznaczył marynarz, wszyscy na statku żyją w symbiozie. Nie dochodzi do utarczek i waśni na tle kulturowym, a spotkanie wyznawców różnych religii, pozwala mu obchodzić święta Bożego Narodzenia co najmniej dwa razy w roku. W świecie przepełnionym cyfrowymi technologiami główną rozrywkę po godzinach pracy stanowi internet i wspólne seanse filmowe.

Nie bez znaczenia były pytania o bezpieczeństwo i zagrożenie ze strony piratów. Główne obszary, gdzie statki są zagrożone atakiem piratów to Afryka Wschodnia, byłe kolonie francuskie i holenderskie czy Zatoka Gwinejska w Afryce. W swojej karierze zawodowej pan Andrzej Stasiłowicz przeżył próbę porwania statku, ale z uwagi na szybką i trzeźwą reakcję kapitana okrętu udało się zapobiec najgorszemu.

## Jak zostać marynarzem?

![](https://res.cloudinary.com/inspro/image/upload/v1577723779/rodm/2019-12-29_07.34.45_1_jfivhm.jpg)

Słuchaczy byli także zainteresowani drogą, jaką trzeba przejść, aby zostać marynarzem. Zdaniem Andrzeja Stasiłowicza wśród Polaków spada zainteresowanie pracą na morzu. Pałeczkę po Polakach przejmują narody byłego bloku wschodniego – Ukraińcy, Kazachowie czy Rumuni. Drugim, obok języka angielskiego, językiem niezbędnym do komunikacji jest rosyjski. Wiodąca rola w kształceniu przyszłych kadr marynarskich w Polsce spadła na prywatne szkoły morskie, które jednak pozostają bardzo drogie dla przeciętnego Kowalskiego. Jednak, aby przyciągnąć nowych studentów, szkoły oferują 4. letnią pracę u danego armatora po zakończeniu studiów. To z jednej strony szansa dla młodych ludzi na pracę, a z drugiej okazja dla szkół na zarobienie pieniędzy.

Pomimo świątecznego nastroju i sobotniego wieczoru debata cieszyła się ogromnym zainteresowaniem. Publiczność miała okazję spotkania z człowiekiem, dla którego morski świat od 1976 roku jest nie tylko zawodem, ale i ogromną pasją. Spotkanie odbyło się w ramach cyklu „Podróże z Innej Beczki”, a współorganizatorem był pub Z Innej Beczki.