+++
date = 2021-09-13T22:00:00Z
main_image = "/v1631626714/rodm/strona_rodm_ytny8w.jpg"
slug = "III-forum-geopolityczne-w-lodzi-zaprasza"
title = "III Forum Geopolityczne w Łodzi zaprasza!"

+++
#### **W 2021 roku nie mogło zabraknąć wydarzenia, które już na stałe wpisało się jako przestrzeń do regionalnej debaty o sytuacji na świecie.**

Koronawirus i jego kolejne mutacje nadal stanowią zagrożenie epidemiczne i zdrowotne, ale lista wyzwań międzynarodowych rośnie z dnia na dzień.

Po 16 latach **urząd kanclerza RFN zwalnia Angela Merkel**. Jak jej odejście zmieni gospodarczy kierunek Berlina i układ sił politycznych na Starym Kontynencie?

Czasy pandemii pokazały, jak wielki potencjał drzemie w technologiach. Japońscy naukowcy stworzyli inteligentną maskę na twarz, która ma wbudowany głośnik i może tłumaczyć mowę na osiem różnych języków. **Ale czy nowe technologie to tylko blaski?** Czy w przyszłości czekają nas wojny algorytmiczne, zakładające udział sztucznej inteligencji w prowadzeniu działań zbrojnych? Gdzie w tym wszystkim jest miejsce na ludzką kontrolę?

Najnowszy raport IPCC nie pozostawia złudzeń. **Kryzys klimatyczny jest realny i ma miejsce tu i teraz.** Co państwa i ludzkość zrobią w obliczu zmieniającej się rzeczywistości? Jak procesy transformacji energetycznej i dekarbonizacji wpłyną na międzynarodowy układ sił?

I wreszcie, **czy Arktyka może być postrzegana jako arena rywalizacji zbrojnej?** Czy to na tym obszarze, gdzie ścierają się interesy światowych mocarstw, nie zawsze zgodne z celami klimatycznymi, dojdzie do kulminacji rywalizacji między USA a Chinami?

**To tylko kilka z pytań, na które postaramy się znaleźć odpowiedź podczas III Forum Geopolitycznego w Łodzi.**

Z uwagi na obecną sytuację epidemiologiczną i przepisy sanitarne wydarzenie będzie miało formułę hybrydową: trzy pierwsze panele odbędą się wyłącznie online, zaś debata „Arktyka jako miejsce rywalizacji mocarstw światowych?” będzie zorganizowana stacjonarnie w Sali Wydziału Studiów Międzynarodowych i Politologicznych Uniwersytetu Łódzkiego.

## [**Zarejestruj się na III Forum Geopolityczne w Łodzi**](https://us06web.zoom.us/webinar/register/WN_Z2A_xXkfTbq_0e3nuFmoiQ "https://us06web.zoom.us/webinar/register/WN_Z2A_xXkfTbq_0e3nuFmoiQ")

#### **III Forum Geopolityczne 2021**

6 – 9 października 2021

**Środa, 6 października**

18:00-20:00

Debata online

Panel – **Krajobraz polityczny „Mutti” – Co czeka Niemcy, Polskę i UE po rządach Angeli Merkel?**

1\. **Arkadiusz Stempin*** – historyk, politolog, komentator polityczny. Ukończył studia historyczne na Uniwersytecie Jagiellońskim oraz germanistykę na Albert-Ludwigs-Universität we Freiburgu. Od 2009 roku kierownik katedry im. Konrada Adenauera w Wyższej Szkole Europejskiej im. ks. J. Tischnera. Ostatnie publikacje: „Angela Merkel – cesarzowa Europy”, „Moralny podbój Polski przez Cesarstwo Niemieckie w latach I wojny światowej”.

2\. **Anna Kwiatkowska** – doktor nauk społecznych w zakresie nauk o polityce. Od 1997 roku główna specjalistka w Departamencie Współpracy Międzynarodowej Ministerstwa Spraw Wewnętrznych i Administracji. Specjalizacja: stosunki polsko-niemieckie, współpraca transgraniczna i międzyregionalna; w latach 1997–2001 sekretarz wykonawczy Polsko-Niemieckiej Międzyrządowej Komisji ds. Współpracy Regionalnej i Przygranicznej oraz Wspólnej Komisji Polsko-Flandryjskiej. Od 2005 roku w Ośrodku Studiów Wschodnich – założycielka i kierowniczka Działu Niemieckiego.

3\. **Marek Cichocki*** – politolog, socjolog, filozof, specjalista od stosunków polsko-niemieckich oraz integracji europejskiej. Profesor w Collegium Civitas. Autor książek i publikacji dotyczących stosunków międzynarodowych, historii myśli politycznej, historii Europy. Redaktor naczelny pisma „Nowa Europa. Przegląd Natoliński” oraz współtwórca rocznika filozoficznego „Teologia Polityczna”. W 2007 roku polski negocjator Traktatu Lizbońskiego UE, doradca społeczny prezydenta Lecha Kaczyńskiego.

4\. Prowadzenie: Paweł Marczak (Koordynator RODM Łódź)

\* – nazwiska do potwierdzenia

**Czwartek, 7 października**

18:00-20:00

Debata online

Panel – **Nowe technologie – szansa czy zagrożenie dla Polski i Europy?**

1\. **Ewa Bińczyk** – prof. dr hab., pracuje w Katedrze Filozofii Praktycznej w Instytucie Filozofii UMK w Toruniu. Zajmuje się współczesną filozofią środowiskową, filozofią nauki i techniki, studiami nad nauką i technologią i kontrowersjami w nauce. Jest autorką książek m.in.: „Socjologia wiedzy w Biblii” (Nomos 2003), „Obraz, który nas zniewala” (Universitas 2007), „Technonauka w społeczeństwie ryzyka” (UMK 2012), a także „Epoka człowieka. Retoryka i marazm antropocenu” (PWN 2018).

2\. **Maciej Gurtowski** − ekspert Centrum Analiz Klubu Jagiellońskiego ds. bezpieczeństwa wewnętrznego, doktor nauk humanistycznych w zakresie socjologii. Autor rozprawy o aferach gospodarczych III RP. Uczeń prof. Andrzeja Zybertowicza. Zawodowo związany z Instytutem Socjologii UMK w Toruniu. Naukowo zainteresowany głównie ciemną stroną relacji międzyludzkich: korupcją, przestępczością, szpiegostwem, propagandą, sytuacjami nielojalności, a także badaniami ewaluacyjnymi i nową ekonomią instytucjonalną. Współautor książki „Samobójstwo Oświecenia? Jak neuronauka i nowe technologie pustoszą ludzki świat”.

3\. **Natalia Hatalska** – analityczka trendów, autorka bloga hatalska.com i bestsellerowej książki „Cząstki przyciągania”. W 2016 roku powołała do życia instytut badań nad przyszłością – infuture.institute, który definiuje najważniejsze trendy i wskazuje ich konsekwencje dla gospodarki, kategorii rynkowych czy konkretnych marek.

4\. Prowadzenie: Rafał Górski (Prezes Instytutu Spraw Obywatelskich)

**Piątek, 8 października**

18:00-20:00

Debata online

Panel – **Natura polem bitwy – klimat a polityczny układ sił**

1\. **Jarosław Stróżyk** – żołnierz i dyplomata, generał brygady Sił Zbrojnych Rzeczypospolitej Polskiej (w rezerwie), doktor nauk o bezpieczeństwie na Uniwersytecie Humanistyczno-Przyrodniczym w Siedlcach.

2\. **Marcin Popkiewicz** – analityk megatrendów, ekspert i dziennikarz zajmujący się powiązaniami w obszarach gospodarka-energia-zasoby-środowisko. Autor bestsellerów „Świat na rozdrożu”, „Rewolucja energetyczna. Ale po co?” i „Nauka o klimacie”. Redaktor naczelny portali naukaoklimacie.pl i ziemianarozdrozu.pl. Laureat głównej nagrody „Dziennikarze dla klimatu 2015”, „Economicus 2016” za najlepszą książkę szerzącą wiedzę ekonomiczną oraz „Promotor Energetyki Odnawialnej 2016”. Wraz z zespołem redakcji „Nauka o klimacie” laureat przyznawanej przez MNiSW oraz PAP nagrody „Popularyzator Nauki 2017”. Ekspert Narodowego Centrum Badań i Rozwoju w zakresie technologii transformacji energetycznej.

3\. [**Bogdan Góralczyk**](https://www.rodm-lodz.pl/aktualnosci/chiny-odbudowuja-swoja-cywilizacyjna-tozsamosc/) – politolog, sinolog, dyplomata i publicysta. W latach 2003-2008 ambasador RP w Królestwie Tajlandii, Republice Filipin i Związku Myanmar (Birma).

4\. Prowadzenie: Łukasz Kobierski (Prezes Zarządu Instytutu Nowej Europy)

**Sobota, 9 października**

12:00-14:00

Debata stacjonarna na Wydziale Studiów Międzynarodowych i Politologicznych Uniwersytetu Łódzkiego z transmisją online

Panel – **Arktyka jako miejsce rywalizacji mocarstw światowych?**

1\. **Piotr Mickiewicz** – politolog i historyk dziejów najnowszych. Absolwent Akademii Marynarki Wojennej i Uniwersytetu Gdańskiego. W latach 1990–1997 oficer Grupy Okrętów Szkolnych, a następnie wykładowca akademicki. Obecnie zatrudniony w Instytucie Politologii UG, w przeszłości pracownik Wydziału Dowodzenia i Operacji Morskich Akademii Marynarki Wojennej. Redaktor naczelny „Rocznika Bezpieczeństwa Międzynarodowego” i wiceprezes Polskiego Towarzystwa Geopolitycznego.

2\. **Bogusław Pacek** – profesor zwyczajny w Instytucie Bliskiego i Dalekiego Wschodu UJ, generał dywizji w stanie spoczynku, dyrektor Instytutu Bezpieczeństwa i Rozwoju Międzynarodowego (BIRM).

3\. **Patrycja Pendrakowska** – analityk ds. polityki Chin, Tajwanu, Hong Kongu i innowacji. Doktorantka w Instytucie Filozofii UW. Ukończyła sinologię, etnologię, Kolegium MISH (filozofię), prawo finansowe i socjologię na UW, którą studiowała również na Ludwig-Maximilians Universität w Monachium.

4\. Prowadzenie: Marek Stefan (Redaktor w czasopiśmie „Układ Sił”)