+++
date = 2020-11-12T23:00:00Z
draft = true
main_image = "/v1605281472/rodm/Fot._Szymon_Mala%C5%84ski_Forum_Geopolityczne_2019_RODM_oefbui.jpg"
slug = "globalna-siec-powiazan-ma-wplyw-na-sytuacje-polski"
title = "Globalna sieć powiązań ma wpływ na sytuację Polski"

+++
#### **Z Pawłem Marczakiem, koordynatorem Regionalnego Ośrodka Debaty Międzynarodowej w Łodzi, rozmawiamy o przygotowaniach do II Forum Geopolitycznego i palących wyzwaniach, jakie towarzyszą polityce międzynarodowej.**

**Małgorzata Jankowska: Jak wspominasz ubiegłoroczne Forum Geopolityczne?**

**Paweł Marczak:** Organizacja I edycji Forum Geopolitycznego w Łodzi była próbą stworzenia przestrzeni do dyskusji o palących wyzwaniach współczesnego świata. Miało być to wydarzenie, które odbije się szerokim echem w regionie. I – jakkolwiek to nieskromnie zabrzmi – cel został osiągnięty. Zaproszenie znamienitych analityków, prezentujących różne strony politycznej barykady, takich jak dr Leszek Sykulskie, Radosław Pyffel, Witold Jurasz, Bartłomiej Radziejewski czy dr Michał Lubina, wpłynęło na zażartą i bogatą we wnioski dyskusję. Chętnych do rozmowy nie brakowało, czego dowodem była wypełniona po brzegi aula na Wydziale Ekonomiczno-Socjologicznym Uniwersytetu Łódzkiego, skupiająca specjalistów oraz pasjonatów geopolityki i spraw międzynarodowych nie tylko z województwa łódzkiego, ale i całej Polski. Z powodu trwającej pandemii koronawirusa nie będziemy mogli przeżyć podobnych emocji w tym roku, ale mamy nadzieję, że Czytelnicy Tygodnika będą z nami w formule wirtualnej.

**Co Cię najbardziej zaskoczyło?**

Będę monotematyczny, ale dużym zaskoczeniem – in plus oczywiście – była dla mnie frekwencja. W społeczeństwie rośnie zainteresowanie polityką, w szczególności sprawami międzynarodowymi. Dla Polaków istotne jest, co dzieje się za murami Kremla, jakie decyzje podejmowane są w Gabinecie Owalnym i co przyniosą kolejne wieloletnie plany Chińskiej Republiki Ludowej. To dobry prognostyk na przyszłość. Oznacza, że jako społeczeństwo zaczynamy dojrzewać i zdawać sobie sprawę, że globalna sieć powiązań i relacji jest nie do odwrócenia, a wydarzenia w odległym o prawie 7000 km od Warszawy Pekinie nie pozostają bez wpływu na nasz kraj.

Ze szczególną uwagą śledziłem dyskusję wokół panelu „5G, AI, GMO – nowy wspaniały świat?”, której towarzyszyły ogromne emocje i zażarta dyskusja. Debata pokazała, że współczesne potencjalne zagrożenia różnią się od tradycyjnych konfliktów zbrojnych: mamy do czynienia z wojnami zastępczymi i handlowymi oraz nieznanymi jeszcze w pełni skutkami rewolucji technologicznej. Debata uświadomiła mi, że mimo odmiennych opinii uczestników wydarzenia, a może właśnie dzięki nim, jedno wyłania się jako pewnik: żyjemy w ciekawych czasach, o których warto rozmawiać.

**Jakie tematy pojawią się na tegorocznym II Forum Geopolitycznym?**

Tegoroczna edycja Forum Geopolitycznego to 4 dni debaty o aktualnych i przyszłych – naszym zdaniem – wyzwaniach współczesnego porządku międzynarodowego.

Skupimy się na polskim wymiarze bezpieczeństwa, przyszłości i roli Afryki w globalnym układzie sił, wyczerpywaniu zasobów naszej planety oraz rozwoju technologii. Poszukamy odpowiedzi na pytanie, jakie perspektywy w zakresie bezpieczeństwa rysują się przed Polską. Czy prawdopodobna zmiana na fotelu w Białym Domu, wpłynie na relację polsko-amerykańskie?

Jak Afryka wytrzyma skok cywilizacyjny finansowany przez juana chińskiego? Zadłużenie niektórych afrykańskich krajów wobec Państwa Środka osiągnęło już poziom niespłacalności. Problem jest o tyle większy, że oficjalne dane o chińskich kredytach są mocno niedoszacowane. Widać, że działania chińskich władz zakrawają na współczesny neokolonializm. Czy Zachód ma jakąkolwiek alternatywną propozycję, aby nie stracić Afryki?

Zastanowimy się, czy „Granica wzrostu”, najważniejsza praca badawcza naukowców lat 70. to profetyczna zapowiedź świata, czy rozhisteryzowana wizja naukowców? Wyczerpywanie najłatwiej dostępnych zasobów postępuje, ale do krachu jak na razie nie doszło. Pytanie, czy elity polityczne świata przygotowują się na nadchodzące cywilizacyjne zmiany.

Rozwój technologiczny sprawi, że w ciągu 20 lat zniknie ok. 2 mln miejsc pracy, a 3 mln ulegnie transformacji. Czy decydenci i społeczeństwo są świadomi nadchodzących zmian? Wiele zawodów, które będą wykonywać nasze dzieci, jeszcze nie powstało, a z wieloma będziemy musieli się pożegnać.

To tylko kilka z wielu zagadnień, które padną podczas II Forum Geopolitycznego. Już teraz gorąco zachęcam Czytelników do przygotowania pytań dla naszych prelegentów. Podczas każdego z panelu, w drugiej części debaty, będzie czas na zadawanie pytań.

**Największe osobowości, gwiazdy tegorocznego wydarzenia to…**

Czuję się trochę niekomfortowo, odpowiadając na to pytanie. Nie chciałbym, aby ktokolwiek z naszych gości poczuł się pominięty, ponieważ każdy wnosi wartość dodaną do dyskusji i o każdego mocno zabiegaliśmy. Podobnie jak w zeszłym roku staraliśmy się zadbać o ekspertów wywodzących się z różnych środowisk politycznych, o doświadczeniu w pracy akademickiej, ale także państwowej i publicystycznej.

Mamy przyjemność gościć prof. Bogdana Góralczyka, doświadczonego dyplomatę i sinologa. Jego książka „Wielki Renesans. Chińska transformacja i jej konsekwencje” to studium pogłębionej wiedzy badawczej połączonej ze świadomą obserwacją Państwa Środka. Będzie dla nas mocny głosem rozwiewającym wszelkie wątpliwości o wpływie Chin w Europie Środkowo-Wschodniej. Ponownie będzie z nami dr Leszek Sykulski, prezes zarządu Polskiego Towarzystwa Geostrategicznego i redaktor naczelny rocznika „Geostrategia”.

Były poseł i polityk polsko-nigierski John Godson, w oparciu o własne doświadczenia przedstawi, jak zachodni świat mógłby zaangażować się w pomoc dla „Czarnego lądu”. Z ekspertów ekonomicznych będą obecni prof. Elżbieta Mączyńska, prezes Polskiego Towarzystwa Ekonomicznego oraz Jan Chudzyński. Cieszy nas także obecność Andrzeja Zybertowicza, doradcy społecznego szefa Biura Bezpieczeństwa Narodowego oraz wyrazistego komentatora sytuacji społeczno-politycznej Polski i świata.

Zachęcam do zapoznania się z pełnym programem Forum dostępnym na stronie Regionalnego Ośrodka Debaty Międzynarodowej w Łodzi i Instytutu Spraw Obywatelskich.

**Poprzednie Forum odbyło się w tradycyjnej formule, tegoroczne będzie online. Nie obawiasz się o frekwencję?**

Z uwagi na pandemię koronawirusa już od wakacji przygotowywaliśmy się na organizację wydarzenia online. Obserwując szeroką ofertę wydarzeń wirtualnych, widzimy, że czeka nas wyzwanie, ale nic tak nie motywuje, jak uczciwa konkurencja. Aktualny stan zapisu napawa mnie optymizmem i liczę, że ostatni tydzień listopada chętni do udziału w Forum spędzą z nami na dyskusji o świecie.

**W jaki sposób i do kiedy słuchacze mogą się rejestrować na Forum?**

Rejestracja na wydarzenie dostępna jest pod linkiem na wspominanych już stronach Regionalnego Ośrodka Debaty Międzynarodowej w Łodzi i Instytutu Spraw Obywatelskich. Zainteresowani jednym zapisem otrzymają możliwość wzięcia udziału w 4 następujących dzień po dniu panelach dyskusyjnych, począwszy od 24 (wtorek) do 27 listopada (piątek). Będziemy utrzymywać stałą komunikację z tymi, którzy wyślą swoje zgłoszenie – na tydzień, dzień i na godzinę przed wyślemy e-maila z przypomnieniem o debacie. Rejestracja na wydarzenie trwa do wyczerpania 100 miejsc na platformie ZOOM. Jednak proszę się nie martwić. Pozostali będą mogli obejrzeć relację live na Facebooku RODM Łódź i Instytutu Spraw Obywatelskich.

**Jak przebiegają przygotowania? Zdążycie dopiąć wszystko na ostatni guzik?**

Jesteśmy już na ostatnim, finalnym etapie przygotowań. Za chwilę pełną parą ruszymy z promocją wydarzeniach na mediach społecznościowych. Wtedy też będzie okazja poznać bliżej naszych panelistów. Pomimo że sytuacja w tym roku jest szczególna i nie będzie miejsca na zakulisowe dyskusje, to mamy nadzieję, że Forum sprosta oczekiwaniom. Zespół RODM Łódź już nie może się doczekać.

**Dziękuję za rozmowę.**

Fot. Szymon Malański, debata **„Jak nie dać się zgnieść? Polska pomiędzy Niemcami a Rosją”**, I edycja Forum Geopolitycznego w Łodzi, 30.11.2019. 

## [Zarejestruj się na II Forum Geopolityczne](https://zoom.us/webinar/register/WN_Qz-CXQd5T3aEQG5xi_s9Jw "https://zoom.us/webinar/register/WN_Qz-CXQd5T3aEQG5xi_s9Jw")

Tygodnik Spraw Obywatelskich objął patronat nad wydarzeniem.

### **Program II edycji Forum Geopolitycznego**

**24-27 listopada 2020**

Debaty online

Wtorek 24 listopada  
18:00-20:00

Panel – **Samodzielność strategiczna – Jak obronić Polskę?**

1. Leszek Sykulski – historyk, doktor nauk o polityce, prezes Polskiego Towarzystwa Geostrategicznego. Główne obszary badawcze to: geopolityka i geostrategia, walka informacyjna, bezpieczeństwo międzynarodowe, polityka bezpieczeństwa Rosji.
2. Albert Świdziński – absolwent Collegium Civitas i Uniwersytetu Warszawskiego, wcześniej studiował psychologię na Uniwersytecie w Aberdeen, dyrektor analiz w Strategy&Future.
3. Bogdan Góralczyk – politolog, sinolog, dyplomata i publicysta. W latach 2003-2008 ambasador RP w Królestwie Tajlandii, Republice Filipin i Związku Myanmar (Birma).
4. Prowadzenie: Magda Doliwa – Górska – konsultantka RODM Łódź, szefowa Rady Instytutu Spraw Obywatelskich, absolwentka studiów „Biznes chiński – jak działać skutecznie w czasach Jedwabnego Szlaku” Akademia L. Koźmińskiego, słuchaczka studiów „Geopolityka i Geostrategia”.

Środa 25 listopada  
18:00-20:00

Panel – **Afryka: neokolonizacja czy game changer nowego ładu światowego?**

1. Marcin Wojtalik – działacz społeczny, pracownik organizacji pozarządowych, autor publikacji popularyzatorskich, raportów i analiz, trener, ekspert w zakresie współpracy rozwojowej i edukacji globalnej. Członek zarządu Instytutu Globalnej Odpowiedzialności (IGO), wcześniej m.in. członek zarządu Grupy Zagranica, platformy ponad 60 polskich organizacji działających na rzecz zagranicy, oraz członek pierwszej kadencji Rady Programowej Współpracy Rozwojowej przy Ministrze Spraw Zagranicznych.
2. Przedstawiciel Departamentu Afryki i Bliskiego Wschodu Ministerstwa Spraw Zagranicznych.
3. John Godson – polsko-nigierski polityk, nauczyciel akademicki, działacz samorządowy oraz rolnik. Poseł na Sejm VI i VII kadencji, od 2013 do 2014 roku wiceprezes Polski Razem. Po 2015 roku powrócił do Nigerii, gdzie poprzez swoją spółkę zaczął prowadzić liczące kilkaset hektarów ranczoo nazwie „Pilgrim Ranch”.
4. Prowadzenie: Grzegorz Kmieciński – absolwent studiów azjatyckich na Collegium Civitas. Autor pracy o współczesnych relacjach chińsko-afrykańskich. W trakcie dziesięcioletniego doświadczenia obsługiwał klientów głównie z branży IT, ale także bankowości, kontrolingu i FMCG (fast-moving consumer goods – produkty szybkozbywalne). Przeprowadzał transakcje zarówno na poziomie korporacyjnym, jak i lokalnym. **(TBC – do potwierdzenia)**

Czwartek 26 listopada  
18:00-20:00

Panel – **Czy istnieją granice wzrostu?**

1. Paweł Szypulski – dyrektor programowy Greenpeace Polska. **(TBC – do potwierdzenia)**
2. Jan Chudzyński – absolwent Szkoły Głównej Handlowej w Warszawie oraz studiów Rozwój i wzrost gospodarczy na Uniwersytecie Karola III w Madrycie. W ramach międzynarodowego ruchu Rethinking Economics domaga się zmian w nauczaniu ekonomii, w szczególności w odniesieniu do wzrostu gospodarczego i środowiska. Pisze o ekonomii, pyta ekonomistów, prowadzi fanpage „Ekonomia a klimat”.
3. prof. Elżbieta Mączyńska – ekonomistka, prof. dr hab. nauk ekonomicznych, absolwentka studiów ekonomicznych Związana ze Szkołą Główną Handlową w Warszawie (SGH), kierownik studiów podyplomowych „Wycena Nieruchomości”.
4. Prowadzenie: Marcin Giełzak (Fundacja Ambitna Polska).

Piątek 27 listopada  
18:00-20:00

Panel – **Czy nowe technologie nas uratują czy zniszczą?**

1. Andrzej Zybertowicz – socjolog, publicysta, nauczyciel akademicki, profesor nadzwyczajny Uniwersytetu Mikołaja Kopernika w Toruniu. W latach 2008–2010 doradca społeczny prezydenta RP Lecha Kaczyńskiego, od 2015 doradca społeczny prezydenta RP Andrzeja Dudy, doradca szefa Biura Bezpieczeństwa Narodowego (BBN).
2. Maciej Kawecki – doktor nauk prawnych, nauczyciel akademicki, urzędnik państwowy, koordynator krajowej reformy ochrony danych osobowych, od 2018 r. dyrektor departamentu zarządzania danymi w Ministerstwie Cyfryzacji. W 2018 zajął 23 miejsce w rankingu 50 najbardziej wpływowych prawników w Polsce Dziennika Gazety Prawnej, w 2019 awansował w tym samym rankingu na 15 pozycję, zostając uznanym „twarzą RODO w Polsce”. Od października 2019 r. Dziekan Wyższej Szkoły Bankowej w Warszawie. Prezes Zarządu Instytut Polska Przyszłości im. Stanisława Lema.
3. Jan J. Zygmuntowski – ekonomista związany z obszarami innowacji, cyfrowej gospodarki i zrównoważonego rozwoju. Założyciel i były Prezes zarządu think-tanku Instrat. Doświadczenie zdobywał m.in. w Polskim Funduszu Rozwoju. Doradza i wspiera w rozwoju projekty technologiczne z pozytywnym wpływem społecznym. Obecnie wykłada na Akademii Leona Koźmińskiego i jest współprzewodniczącym Polskiej Sieci Ekonomii.
4. Prowadzenie: Rafał Górski – prezes Instytutu Spraw Obywatelskich, redaktor naczelny Tygodnika Spraw Obywatelskich. Od 1995 roku na frontach kampanii obywatelskich m.in. Tiry na tory, Obywatele decydują, Centrum Wspierania Rad Pracowników, Wolne od GMO? Chcę wiedzieć! Pisał m.in. dla Magazynu Obywatel, Tygodnika Solidarność, Super Expressu, Wprost.