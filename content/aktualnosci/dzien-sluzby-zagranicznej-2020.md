+++
date = 2020-11-14T23:00:00Z
draft = true
main_image = "/v1605454302/rodm/KOMUNIKAT_RODM_mvq03g.png"
slug = "dzien-sluzby-zagranicznej-2020"
title = "Dzień Służby Zagranicznej 2020"

+++
**_Jako Wódz Naczelny Armii Polskiej pragnę notyfikować rządom i narodom wojującym i neutralnym istnienie Państwa Polskiego Niepodległego, obejmującego wszystkie ziemie zjednoczonej Polski – tymi słowami do szefów mocarstw zwrócił się Józef Piłsudski, notyfikując II Rzeczpospolitą._**

16 listopada będziemy obchodzić Dzień Służby Zagranicznej. Jest to święto polskich dyplomatów i pracowników Ministerstwa Spraw Zagranicznych. Przypada ono w rocznicę depeszy rozesłanej 16 listopada 1918 roku przez Józefa Piłsudskiego do przywódców państw świata, informującej o powstaniu niepodległego Państwa Polskiego.

Rok 2020 był szczególny dla polskiej polityki zagranicznej. Obfitował w szereg rocznic, ważnych nie tylko dla Polski, ale również dla całej Europy. Wymienić należy przede wszystkim: 100. rocznicę urodzin św. Jana Pawła II, 100. rocznicę Bitwy Warszawskiej oraz 40. rocznicę powstania NSZZ „Solidarność”. Spoiwem łączącym te wydarzenia oraz motywem przewodnim akcji promocyjnych na całym świecie było ukazanie wielkiego znaczenia takich wartości jak wolność i solidarność.

W tym roku przypada także 75. rocznica zakończenia II wojny światowej oraz 75. rocznica powstania Organizacji Narodów Zjednoczonych. Istotnym dla dyplomacji tematem jest także polskie przewodnictwo w Grupie Wyszehradzkiej (lipiec 2020-czerwiec 2021), podczas którego przypada 30. rocznica powstania tego formatu współpracy regionalnej.

Po wybuchu pandemii polska dyplomacja pomogła wydostać się Polakom z najdalej położonych miejsc, od Peru, przez Czad, Goa po Japonię. Wykonano loty powrotne z 71 miejsc na świecie. W ramach akcji #LOTdoDomu, oprócz Polaków, z naszej pomocy skorzystało także ponad 2 tys. obywateli innych państw. W ciągu zaledwie 22 dni, Polskie Linie Lotnicze LOT zrealizowały 388 specjalnych rejsów czarterowych, dzięki którym ponad 55 tys. osób bezpiecznie wróciło do kraju.

Pomoc okazywana w dobie pandemii przez Polskę miała także szerszy wymiar. W jej ramach zorganizowano wyjazdy zespołów polskich lekarzy, pielęgniarzy i ratowników medycznych Polskiego Centrum Pomocy Międzynarodowej do Włoch, USA, Kirgistanu, i Tadżykistanu. Z kolei na Białoruś, Ukrainę i do Mołdawii wysłaliśmy transporty samochodowe ze sprzętem medycznym. Polska akcja pomocowa jest ważną częścią naszej polityki zagranicznej realizowanej w czasie epidemii COVID-19. Jest też istotnym elementem polskiej pomocy rozwojowej i stanowi narzędzie realizacji naszych zobowiązań międzynarodowych.